I Maria Vainio-Kurtakkos doktorsavhandling, Idyll eller verklighet? Albert Edelfelt och Gunnar Berndtson i det moderna genombrottets ambivalens (2010) granskas två finländska konstnärer i förhållande till det moderna genombrottet i bildkonsten i slutet av 1800-talet (1870–1905). Författaren väljer att göra detta genom att analysera de båda konstnärernas bilder från den östnyländska skärgården, förlagda i en miljö som hon benämner herrgårdsmiljö och som hon beskriver noggrant med tanke på den efterföljande bildanalysen. Hon utnyttjar ett stort antal målningar och en omfattande korrespondens av både konstnärerna själva och deras närmaste. I sammanhanget får brevväxlingen mellan Edelfelts hustru Ellan (Anna Elise) de la Chapelle och Berntsons syster Hulda von Born en framträdande roll.

Metoden är den biografiska, kompletterad av en omfattande kontextstudie. Därtill genomsyras bildanalyserna av ett sociologiskt genusperspektiv, även om författaren inte explicit anger detta som sin metod; infallsvinkeln yttrar sig indirekt i analyserna av bilder föreställande barn (såväl flickor som pojkar), unga kvinnor, hustrur och mödrar, samt allmogen.

Av naturliga skäl är det Edelfelt som dominerar avhandlingen, eftersom han har efterlämnat flest målningar av relevans för avhandlingen, samtidigt som hans korrespondens inte har förstörts i lika stor utsträckning som kollegans. Avhandlingen handlar egentligen om Edelfelt; Berndtson hör mer till kontexten, men fungerar utmärkt som jämförelse på grund av den långa vänskapen konstnärerna emellan och deras släktskap, som band dem till samma trakter i Östra Nyland. Vainio-Kurtakko är väl insatt i tidigare forskning, detta gäller inte minst Edelfelt som varit föremål för ett stort antal akademiska undersökningar under den senaste tioårsperioden. Dialogen med tidigare forskning är självständig, utan att dölja hennes eget bidrag till denna forskning. Därtill är avhandlingen välskriven, språket överlag gott och texten lättläst. Avhandlingen är även rikt illustrerad. Förutom de aktuella målningarna finner vi ett stort antal fotografier som hjälper läsaren att bilda sig en uppfattning om de personer och miljöer som senare dyker upp på de båda konstnärernas dukar. En släktkarta och kartor över egendomarnas (herrgårdsmiljöernas) geografiska placering finns som bilagor.

Som helhet betraktat för Vainio-Kurtakko fram en ny syn på Edelfelt och Berndtson i och med att hon placerar in dem i en nordisk kontext, som inte i någon större utsträckning uppmärksammats av tidigare forskning (förutom jämförelser med inhemska konstnärer, inkluderar hon exempel på “modernistiska” konstverk av andra nordiska, främst samtida danska konstnärer). Denna kontext byggs huvudsakligen upp genom en socialhistorisk rekonstruktion av livet i både Paris, Helsingfors och Östra Nyland, i nämnd ordning. Som skribenten konstaterar, skildrar de parisorienterade Edelfelt och Berndtson, i likhet med konstnärer över hela kontinenten under 1800-talet, ett samhälle som håller på att försvinna. Den nordiska kontexten, inklusive herrgårds- och sommarvillakulturen i Finland som ligger i fokus, inplaceras här i ett allmäneuropeiskt idéhistoriskt sammanhang.

Som teoretisk referensram stöder sig Vainio-Kurtakko i första hand på Michail Bakhtins definitioner av idyll och nostalgi så som de presenteras i hans bok Det dialogiska ordet – som avhandlingens titel antyder, är “idyll” ett av de viktigaste operativa begreppen i avhandlingen. Här utnyttjar författaren även teoribildning från traditionsforskning inom folkloristik (P.J. Anttonen) och litteraturvetenskap (förutom Bakhtin även Pirjo Kukkonen, och Bengt Lewans texter om herdeidyllen i svenskt 1700–tal). Den idyll och nostalgi som författaren ser i de båda konstnärernas dukar från den östnyländska skärgården kontrasteras med den verklighet så som den yttrar sig i korrespondensen mellan Ellan och Hulda. Även om kvinnornas brevväxling stundom tar överhanden, förblir författaren medveten om att det är själva konstverken som står i fokus, eller egentligen sättet att se på motivet.

För att sätta in Edelfelt och Berndtson i en lokal (östnyländsk) kontext har Vainio-Kurtakko använt sig av Merete Mazzarellas definition av finlandssvenskheten som både “det trånga rummet och den trygga kretsen”; båda konstnärerna och deras släkter hade svenska som modersmål. Hon redogör för den pågående språkstriden, och inkluderar både svekomanernas och fennomanernas respektive syn på folket. Den vidare kontexten utgörs av den nordiska modernitetstanken som den formulerats av den danske aktivisten Georg Brandes, kombinerad med moderna tendenser i samtida litteratur. Detta passar denna kontextuella studie väl. Författaren utnyttjar både dramer och litteratur från tidsperioden för att visa på de rådande trenderna inom tidsperiodens samhällsdebatt, en debatt som både Edelfelt och Berndtson kände väl till.

Enligt Vainio-Kurtakko förblev emellertid både Edelfelt och Berndtson ambivalenta i sitt förhållande till modernismen. De har i sina målningar från den östnyländska skärgården hemfallit till nostalgi och en syn på tradition, natur, folket, kvinnan och hemmet i enlighet med tankar som enligt författaren kan spåras till Johan Ludvig Runebergs idealiserande syn. Utgående från bildanalyserna verkar denna syn ha stått de båda konstnärerna närmare än modernismens samhällskritiska ståndpunkt, och ger intryck av att konstnärerna levde i en sommaridyll och målade solskensstycken och folklivsskildringar som hade föga gemensamt med den pågående samhällsdebatten. Istället för att återspegla denna debatt, bygger bilderna paradoxalt nog vidare på en tidigare tradition som i stort sett baserar sig på en idealiserad världsbild, som Vainio-Kurtakko alltså kopplar ihop med Runebergs idealisering av till exempel allmogen. Detta syns bland annat i att skildringar av arbete – med några få undantag – saknas i såväl Edelfelts som Berndtsons målningar av både “herrskapet” och allmogen. Ett dylikt sätt att se på motivet hör enligt Vainio-Kurtakko samman med en tidigare epok då allmogen sågs som hårt arbetande, men lyckliga och nöjda personer: i både Edelfelts och Berndtsons bilder tar bönderna antingen paus från det hårda arbetet eller är på väg hem efter ytterligare en ansträngande arbetsdag.

Ett av avhandlingens viktigaste resultat är således att även om Edelfelts och Berndtsons målningar från den östnyländska skärgården kom till vid en tid då modernismen inom bildkonsten hade sin glansperiod, saknar de motiv som de båda konstnärerna målade under sina “sommarsemestrar” referenser till de demokratiska tankar som spred sig som en löpeld på kontinenten. Till dessa hör även kravet på jämlikhet mellan könen. Ofta var det barn och kvinnor från konstnärernas närkrets som fungerade som modeller, så gott som utan undantag avbildade i solsken, njutande av det ljuvliga sommarvädret. Bland Edelfelts målningar märks bland annat några målningar föreställande pojkar (herrskapets barn) lekande på stranden i solskenet – leksaksfartygen gör att motivet kan kombineras med framtidstro, en framtid som de kan välja, medan de flickor/unga kvinnor som vi ser i andra målningar inplaceras i “det trånga rummet”, hemmet och deras framtida, förutsägbara roller som hustrur och mödrar. Kvinnorna avbildas i ett “paradis” som inte motsvarar den bild som förmedlas i Ellans och Huldas brev. Denna idylliska “kvinnoverklighet” ser Vainio-Kurtakko som en tillrättalagd verklighet, en verklighet som inte har motsvarighet i de faktiska förhållandena på gårdarna. För att få stöd för sin argumentation har författaren utnyttjat kvinnornas brevväxling till fullo, vilket är berömvärt: “Edelfelts hustru” har länge stått i skuggan av sin man, men nu får hon en röst och en talan som förändrar synen på Edelfelts konstnärskap, och öppnar för nytolkningar av Edelfelts allmoge- och kvinnobilder, både porträtt och salongsstycken från tiden i Paris. Det är också på tiden att Gunnar Berndtson – om än i skuggan av Edelfelt – lyfts fram i den akademiska forskningen.

I år 2011 är det 100 år sedan arkitekten Adolf Loos hus för firman Goldman & Salatsch invigdes på tomt nr 3 vid Michaelerplatz, Wien. Året och huset – 1911, Michaelerplatz – har kommit att markera startpunkten för modernistisk och funktionalistisk arkitektur i mer radikal mening. Detta på grund av den långa och delvis aggressiva debatt som uppstod kring byggnaden. Under de hundra år som gått har såväl huset som de kontroverser det gav upphov till varit föremål för otaliga böcker, essäer, nyläsningar, omläsningar och omtolkningar. Att i relation till denna samlade historiska och teoretiska diskursproduktion bidra med något nytt framstår som ett omöjligt, kanske rentav förmätet företag. Att ständigt återaktualisera och kommentera diskursen låter sig dock göras.

Under de växande lagren av texter och tal finns dessutom det som orden i sista hand refererar till – själva byggnaden, dess konstruktion, material, estetik och rumsliga sammanhang. Det omedierade mötet med ett visuellt fenomen är och förblir en sentimental myt. Ändå måste själva poängen med en visuell inriktad forskning vara att söka informationer och insikter som ingen talad eller skriven text och ingen formell symbolisering kan ge. Att åter aktualisera en historisk byggnad måste därför, för en visuell forskare, också vara att återvända till själva huset.
Syftet med denna artikel är dels att efter snart tio år slutligen formulera mitt eget möte med tre av Loos verk, dels att peka på motsägelserna i hans egna teorier och visa att dessa motsägelser delvis också förkroppsligas i verken. Detta förkroppsligande av ideologi i materiell form, i sten, betong, stål och glas, rymmer fröet till en semiotisk läsning av arkitekturen och dess rumsliga strukturer som homologa med ett samhälles värdesystem.
Adolf Loos (1870-1933) föddes i provinsstaden Brünn i den böhmiska delen av dåtida Österrike-Ungern, numera Brno i republiken Tjeckien. Hans far hade i ungdomen studerat måleri, men var i sitt yrke verksam som stenhuggare och skulptör. Som 17-åring (1887) fick den unge Adolf Loos sitt yrkesbrev som murare, och efter en tids studier vid Gewerbeschulen i hemstaden och i Reichenberg anträdde han sin mytomspunna resa till USA åren 1893-96. En resa där han tog avgörande intryck av amerikansk byggnadskonst och amerikanskt samhällsliv. Loos har betraktats som funktionalismens främste förelöpare i Europa. Tidigt uppmärksammades den polemiska skärpan i hans skrifter och den genomförda enkelheten i hans arkitektoniska lösningar. Radikaliteten kan spåras tillbaka till vistelsen i USA och hans möte med Louis H. Sullivans byggnader, kanske särskilt The Wainwright Building i S:t Louis (1890-91). Det var ju också Sullivan som myntade den notoriska frasen “Form follows function.”

Intrycket av Sullivans radikalism har i efterhand mildrats i ljuset av 1900-talets arkitektur. Det ornamentala överflödet i hans fasader visar allt annat än att ”form följer funktion.”[1] Även Loos var något annat och mer än en protofunktionalist. En motsättning mellan tradition och förnyelse är märkbar både i hans skrifter och i hans fullbordade projekt. Detta har utretts ingående av den italienske arkitekturhistorikern Benedetto Gravagnuolo, som också redogjort för hur Loos medvetet arbetade med en motsägelsefullhet på flera plan.[2] Loos egna referenser till en föregångare som Karl Friedrich Schinkel visar att han såg sin verksamhet i relation till en klassicistisk tradition. År 1910 skrev Loos följande i essän ”Arkitektur,” svensk översättning av Claudia Berghaus: “[…] varje gång byggnadskonsten avlägsnar sig från sin stora förebild, som alltid genom de små [sic!], genom ornamentörerna, finns den stora byggnadskonstnären i närheten som återför byggnadskonsten till antiken.”[3] Det är viktigt att detta skrevs mitt under striden om det så kallade Looshaus, det vill säga det av Loos ritade huset på Michaelerplatz 3. Huset var den största byggnad han dittills tillåtits att uppföra från grunden. Det befinner sig rakt framför Hofburgs stora, nordliga fasad, vilken ritades av den yngre Fischer von Erlach men inte färdigställdes förrän 1893 av Ferdinand Kirscher. Se fig. 2. I samtida karikatyrer framställdes Looshaus som ett hån mot de traditioner som denna fasad representerar. Själv hävdade Loos däremot att han med sin byggnad velat skapa en harmonisk länk mellan Fischer von Erlachs 1700-tal och sin egen samtid.[4] Vad han vände sig emot i sina skrifter var inte traditionen från barock och rokoko, utan den historism som för honom innebar en upprörande förvanskning av traditionen.

Looshaus har en tillräckligt traditionell fasad för att till viss del kunna beskrivas som klassicistisk. Vi ser toskanska kolonner, en artikulation med band, friser och kornischer, symmetriskt framskjutande partier som kan betecknas som risaliter, et cetera. Se fig. 3. Denna klassiska morfologi bidrar dock till den motsägelsefullhet som Gravagnuolo beskriver och analyserar, och som kan summeras i tre grundläggande motsatspar: Tradition versus Framsteg, det Funktionella versus det Symboliska, Yttre versus Inre. För Loos hade enkelheten och frånvaron av ornament en uppenbar koppling till framsteg och utveckling. Hans formuleringar i den berömda essän ”Ornament och brott” från ca 1908-10 (dateringen är omdebatterad) kan få en darwinistisk och rasistisk anstrykning när han beskriver hur primitiva kulturer kännetecknas av sin rikedom på ornament.[6] Loos konstaterar att moderna människor som tatuerar sig är antingen fängelsekunder, latenta förbrytare eller degenererade aristokrater.

Papuanen, skriver Loos, täcker både sin hud och sina ägodelar med tatueringar och ornament, och äter dessutom sina fienders kött. Men, tillägger han: ”Han är ingen förbrytare.”[7] Här verkar Loos uttrycka en sorts kulturell relativism – ornamentet blir ett brott först när det utförs i en modern och utvecklad kultur där man bör veta bättre.[8] Denna relativism får en mycket intressant vinkling alldeles i början av ”Ornament och brott,” där Loos hävdar att seendet har en utvecklingshistoria. Han påstår dessutom, i den spekulative biologen och Jena-professorn Ernst Haeckels anda, att denna historia avspeglas i ontogenesen: “När människan föds, är hennes sinnesintryck lika den nyfödda hundens. […] Som två-åring ser hon som en papuan, som fyra-åring som en german, som sex-åring som Sokrates, som åtta-åring som Voltaire.”[9]

Längre fram i texten kommer den elaka poängen riktad mot kejsardömets bourgeoisie: “Hos oss finns det t o m omoderna människor i städerna. Eftersläntrare från 1800-talet som förfasar sig över en bild med violetta skuggor, eftersom de ännu inte kan se violett.”[10] Det är intressant att fråga sig varifrån Loos kan ha fått dessa idéer. Viss antropologisk forskning kan ha upplyst honom om att folk på Nya Guinea och i Australien använt sig av en begränsad färgskala eller ett begränsat antal visuella begrepp i språket.[11] Detta är naturligtvis något helt annat än att, som Loos, påstå att så kallade “primitiva” folk inte skulle kunna se på samma sätt som moderna européer.

Rasismen, uppfattningen om de olika kulturernas och folkens fundamentala olikhet, är en konsekvens av hans utvecklingstanke. Loos ser utvecklingen som lagbundet framåtskridande. Kulturernas utveckling anses vara avspeglad i barnets, och tänkandets komplexitet i en viss kultur anses motsvara dess teknologiska och sociala nivå.

Trots detta uttrycker Loos en tolerans som även omfattar vissa samtida ”omoderna.” Han skriver att de skor han bär är fulla av ornament i form av “kilar och hål.” Ändå tolererar han detta eftersom han vet att hans skomakare skulle ha förlorat sin arbetsglädje om han tvingats avstå från utsmyckningen: “Jag uthärdar ornament på min egen kropp när de utgör mina medmänniskors glädje.”[12] Denna tolerans kombineras med en något pompös övertygelse om den egna kallelsen: “Jag har gjort följande upptäckt som jag skänkt till världen: kulturens evolution är liktydig med avlägsnandet av ornament från bruksartiklar.” Vissa av Loos argument för sin ”upptäckt” är helt klart biologiska. Även om om Loos inte uttryckligen hänvisar till Darwin, Haeckel, Lambroso eller andra inflytelserika tänkare på modet är deras idéer ständigt närvarande som en undertext.[14] Andra argument är snarare moraliska – att vara modern ses som en plikt, och pliktuppfyllelsen blir starkt förknippad med vissa ideal för manlighet hos Loos och hans krets. Det sentimentala, ornamentala, folkloristiska och feminina fördöms.[15] Uppfattningen om utvecklingens absoluta nödvändighet hör samman med analogin mellan barnets och kulturernas utveckling – övergången från gammalt till nytt ses inte som ett medvetet val utan som ett imperativ. Mot historismens val ur traditionens förråd av stilar ställs idén att utvecklingen gjort stil i betydelsen ornament och utsmyckning till något överflödigt. Samtidens typiska stil, menar Loos, är en sann stil som majoriteten av formgivare och arkitekter inte upptäckt eftersom de förväxlat stil och ornament. Och han förklarar hur den sanna stilen visar sig:

    En sann stil hade vi redan, men vi hade inget ornament. Kunde jag slå bort samtliga ornament på våra nya och gamla hus, så att bara de nakna murarna återstod, skulle det bli svårt att skilja ett 1400-talshus från ett 1600-talshus. 1800-talets hus däremot skulle vilken lekman som helst känna igen vid första ögonkastet.[16]

I essäer som “Potemkin-staden” (i Wiener Secessions tidskrift Ver Sacrum, oktober 1898) och “Kulturens förfall” (1908) förtydligade Loos sitt avståndstagande från först Secessionens och senare Wiener Werkstättes och Deutscher Werkbunds program. De “nya ornamenten” i byggnader av secessionister som Olbrich och Wagner representerade inget trovärdigt alternativ för honom. (Jfr fig. 4.) Inom Josef Hoffmanns skapelse Wiener Werkstätte hyllades en sammansmältning av konst och hantverk som var honom djupt främmande. Upptäckten av sann stil krävde för Loos en sträng åtskillnad mellan konst och funktion. Konsten och konstnärerna hänvisade han till ett privat område reserverat för lek, njutning och drömmeri. Hans ideal för samtidens arkitektur och nyttoföremål var det okonstlade hantverket, opåverkat av den (som Loos själv uttryckte det) “drillade” historismen: “Den svarta fracken tillhör vår tids stil. Det kan ingen förneka. De ‘drillade’ förbisåg i sitt högmod att reformera vår klädsel. […] därmed förblev vår klädsel i sin tids stil.” En aspekt av Loos åtskillnad mellan konst och hantverk är hans känsla av samhörighet med hantverkare – han presenterade gärna sig själv som “muraren som lärt latin.” Ett återkommande tema i hans skrifter är hur hantverkaren blir ett redskap för de “drillade” (för att åter igen använda hans eget uttryck), och därmed tvingas utföra skrivbordsprodukter utan hänsyn till materialens egenskaper. Hantverkarens kunskap om materialen, och vad som är möjligt att göra med olika material, var för Loos en absolut förutsättning för god arkitektur och formgivning. Han förespråkade en befrielse från teorins och bildkonstens skadliga inverkan: “Ett riktigt byggnadsverk gör, väl uppritat, inget bildmässigt intryck.”[18]

Åtskillnaden mellan konst och hantverk kan också, som Gravagnuolo påpekar, ses som en åtskillnad mellan lustprincipen och realitetsprincipen. Paralleller kan dras till Freuds kulturteori.[19] I likhet med Freud såg Loos konstens drivkraft som i grund och botten erotisk. Som en konsekvens av åtskillnaden mellan lust och nytta förklarar han att historiens “första” ornament, krysset, avbildar ett samlag. Loos egen beskrivning av denna urbild är kännetecknande för samtidens föreställningar om genus: “Ett horisontalt streck: den liggande kvinnan. Ett vertikalt streck: mannen som genomtränger henne.”[20] Bannlysningen av ornamentiken från bruksföremål och byggnader formuleras därmed som en bannlysning av erotiken från nyttans värld. Därmed har stilens “sannhet” även motiverats moraliskt.

Men de biologiska och moraliska argumenten kombineras med ekonomiska. Utförandet av ornament motsvarar en viss arbetstid och därmed ett visst kapital, påpekar Loos. Han lägger fram iakttagelsen att hantverkares inkomster ofta var skandalöst låga, och att omsorgsfullt ornamenterade föremål ofta betingade ett lägre pris än enkla, släta föremål. Utifrån denna iakttagelse gör han frågan om ornamentens överflödighet till en social rättvisefråga: “Avsaknaden av ornament innebär en förkortning av arbetstiden och en höjning av lönen.”[21] Som Gravagnuolo påpekar indikerar Loos ekonomiska tänkande en påfallande naivitet. Loos verkar helt utgå från en småskalig hantverksekonomi – detta i en tid då Europa redan i många decennier präglats av storskalig industrikapitalism. För såväl ekonomer som industrialister var det sedan länge uppenbart att profit är beroende av mekanisering och låga löner – inte av produktens förenkling, och definitivt inte av arbetstidens förkortning. Just genom mekanisering och massproduktion hade ornamentet som attraktionshöjande faktor fått ett större genomslag än någonsin förut. Blindheten för dessa omständigheter förtydligar att den publik Loos vände sig till representerade ett tunt och privilegierat skikt i samhället.[22] Den västerländska Traditionen, med stort T, var för Loos liktydig med en förnuftighet utan band till modesvängningar och tillfällig förnyelse: “Husets uppgift är att tjäna bekvämligheten. Konstverket är revolutionärt, huset är konservativt.”[23] För Loos hade Traditionen med sällsynta undantag varit frånvarande sedan slutet av 1700-talet. När han förklarar hur den kan återupptas gör han en originell jämförelse med klädmodet.[24] På hundra år hade fracken förändrats från blått kläde med gyllene knappar till svart kläde med svarta knappar: ”Då jag nu äntligen fick i uppdrag att bygga ett hus, så sade jag mig ’Ett hus kan till sitt yttre ha förändrats på sin höjd lika mycket som fracken.’”[25]

Detta citat kan kasta en del ljus över ett studium av Looshaus. Många av 1700-talsfasaderna i kvarteren runt Michaelerplatz har en enkelhet som närmar sig de övre våningsplanen i huset. Se fig. 8. Samtidigt behöver Loos användande av ett klassicistiskt formspråk inte ses som en inkonsekvens eller ett ornamentalt brott, utan snarare som ett sätt att anknyta till den avbrutna traditionen med en arkitektur där, så att säga, frackens utseende förändras lätt men egentligen förblir samma sorts frack. En liknande slutsats drar Gravagnuolo: “The column, here, is not a decorative form but a symbolic one.”[26] Att Loos kombinerar åtskillnaden mellan funktion och dekoration med en hög värdering av arkitekturens symboliska funktion är tydligt i följande citat ur “Arkitektur”: “Arkitekturen väcker känslor hos människorna. Arkitekturens uppgift är därför att precisera känslan. […] Arkitekten kan endast uppnå detta om han anknyter till byggnader, som hittills frambringat denna känsla hos människan.”[27]

Här uttrycks något helt annat än en protofunktionalism. Det symboliska ges en minst lika stor roll som det funktionella. Mot funktionens nödvändighet ställs en annan nödvändighet, nämligen kulturens, språkets och platsens. Förenklandet av byggnader i framstegets och funktionens namn kunde för Loos inte drivas bortom den punkt där arkitekturen mister kontakten med den kultur och den plats som omger den. I detta sammanhang kan man också förstå den ofta starkt markerade uppdelningen mellan inre och yttre, mellan fasad och interiör, i Loos projekt. Den arkitektur som med Le Corbusiers ord skulle vara “en maskin att leva i,” och där form skulle följa funktion, visar ofta en transparent likformighet som gör begreppet ”fasad” ganska meningslöst. I Loos projekt kan det däremot vara mycket tydligt att husets officiella och representativa “ansikte” utåt inte säger mycket om hur det ser ut inuti.[28]

I Loos senare privatvillor kan denna egenskap stegras till en blockartad slutenhet. Gravagnuolo tolkar denna slutenhet som ett uttryck för ett borgerligt-moraliskt samhällsideal där det offentliga livet styrs av strikta normer medan privatlivet är just en skyddad privatsak.[29] Anpassningen av arkitekturen till olika privata och offentliga rum (torg, gata, butik, bar, privatbostad et cetera) kan dessutom ha symboliska aspekter. Slutenheten återkommer också i den villa som filosofen Ludwig Wittgenstein (1889-1951) byggde för sin syster – det kända Haus Wittgenstein på Parkgasse 18 (Wien 3). Den kompromisslösa frånvaron av andra detaljer än de rent konstruktiva är slående i Haus Wittgenstein. Se fig. 5. Ändå kan man fråga sig om dess renodlade spel mellan kub och rektangel inte är ett symboliskt uttryck för ett etos snarare än en arkitektur inriktad mot funktion. Få utrymmen kan, trots allt, motiveras med nyttoargument i en överklassvilla som denna. Se vidare analys av Haus Wittgenstein i paragraf 5. Första gången ett projekt av Loos väckte större uppmärksamhet i Wien var 1899, när det av honom utformade Café Museum på hörnet mellan Operngasse och Elisabethstrasse (Wien 1) öppnade. För första gången ställde Loos wienarna inför en helt osmyckad, vitputsad fasad med en rad av enkla, rektangulära fönster helt utan inramning – ett förebud om de övre våningarna i Looshaus. Caféets entré är placerad på hörnet, och över fönsterraderna på båda sidor om entrén syns namnet “CAFÉ MUSEUM” i stora, enkla versaler. Denna fasad är i stort sett oförändrad idag. Den kan ses som Loos första starka reaktion mot hur verksamheterna i ett hus tydligt hade annonserats i husens fasader – till exempel i Olbrichs secessionsbyggnad en bit bort (se fig. 4). En sådan sammanblandning mellan det yttre och det inre motverkades radikalt av caféets enkla fasad, men skillnaden mellan fasad och interiör var inte så stor som den skulle bli i många av Loos senare projekt. Interiören präglades tvärtom av en liknande enkelhet. Detta var fortfarande fallet vid mitt senaste besök år 2002, trots att det mesta av den ursprungliga inredningen var borta.

Rummet är format som ett L. Längst bort i den längre armen finns ett spel- och biljardrum som åtskiljs från caféet av en tunn vägg. Den har, i likhet med den bortre väggen i den mindre armen, varit spegelklädd. Kassan och ingången till köket var år 2002 placerad i hörnet där armarna möts, och gav därmed överblick över hela lokalen. Den ursprungliga kassan med speglar och enkelt profilerade mahognypaneler var borta, liksom det ursprungliga möblemanget i böjträ. Detta möblemang var inte ritat av Loos utan fabricerat vid familjen Thonets kända fabrik i Frankenberg, Tyskland, där dessa möbler ännu görs. Därmed demonstrerade Loos sin uppfattning att kvalitet, bekräftad av lång tids användning, kan vara att föredra framför innovation och originalitet.

Inriktningen mot nytta och funktion märktes även i den övriga ursprungliga inredningen, där det enda som kunde påminna om utsmyckning var den låga mahognypanelens lätta profilering samt de smala band av mässing som löpte i knippen om tre tvärs över de vitkalkade takvalven. Även dessa band hade dock en funktionell logik – de dolde ledningarna till takbelysningen, som bara bestod av nedhängande nakna glödlampor. Även dessa anordningar var dock borta år 2002, men väggarna och takvalven hade kvar sin enkla, släta kalkputs. Enkelheten gjorde att caféet genast kom att kallas “Café Nihilismus.” Kärntner Bar eller American Bar på Kärntner Durchgang 10 (Wien 1) nära Stefansdomen utformades av Loos år 1907 och har i stort sett bevarats i oförändrat skick. Se fig. 6. Från Café Museum känner man igen användandet av speglar, mässingsdetaljer och mahognypaneler, men Kärntner Bar har en helt annan karaktär. Lokalen är mycket liten, vilket ger en intim känsla som förstärks av de mörka färgerna och det flitiga användandet av kraftigt mönstrad sten. Om Café Museum kännetecknas av “nihilistisk” tomhet och enkelhet har Kärntner Bar tvärtom en visuell intensitet och täthet med stor kontrastverkan. Den symboliska dimensionen träder i förgrunden. Fasadens skarpa indelning mellan en nedre och en övre del återkommer i interiörväggarnas indelning mellan den övre delens spegelglas och den nedre delens mahogny. Fasadens nedre del är symmetriskt artikulerad med fyra vertikala band/stolpar av gul- och rödaktig Skyrosmarmor – de kan också kallas “släta pilastrar.” Stolparna inramar tre glaspartier varav den mittersta är barens entrédörr. Fasadens övre del upptas helt och hållet av en stor ljusskylt komponerad av färgade glasbitar. Se fig. 6. I ett iögonenfallande typsnitt, som tydligt bör ha signalerat “modernitet,” annonseras här barens två namn: “American Bar” och “Kärntner Bar.” Skyltens undre del, vinklad för att underlätta synligheten nedifrån, är utformad som en amerikansk flagga. Kontrasten mellan fasadens övre och nedre del kan tolkas som kontrasten mellan förnyelse och tradition, mellan Amerika och Europa, mellan den moderna kapitalismens slagkraftiga budskap och den klassiska traditionens harmoniska enkelhet.

Barens entré befinner sig på dess kortsida. När man går in har man disken på vänster sida och de två båsen på höger sida. Långväggarna är symmetriskt indelade i vardera tre väggfält. Se fig. 7. Fälten avgränsas av fyra släta stolpar på samma sätt som i fasaden, men stolparna är här smalare och består av en mörkare, starkt mönstrad sten. Mellan båsen finns en trappa ner till toaletten. Trappan är avskild från baren med en enkel svänggrind i mässing. Denna består endast av två rektanglar; sammansatta av kvadratiskt och cirkulärt profilerade stavar och fastsatta i båsen med enkla gångjärn och beslag. Båsen, disken och väggpanelerna är klädda med slätt mahognyfaner utan någon som helst profilering. Båsens säten och ryggar är klädda med svart läder utan lister eller synliga fästen. Barstolarna har en liknande enkel konstruktion i mörkt böjträ med svarta lädersitsar.

De tre borden i mörkt trä har åttkantiga skivor. Skivan bärs upp av en kraftig trapetsoid bas på en rektangulär pelare som nedtill avslutas av en tung mässingsfot. Foten stöds mot golvet av fyra mässingsstycken som strålar ut vinkelrätt från hörnen och smalnar av mot en rundad knopp i spetsen.

Bordskivorna är förstärkta med släta mässingslister. Mässingen återkommer i de släta fästena runt den runda stången längs bardisken, och i de åtta lampetterna runt väggarnas stolpar. Varje lampett består av en halv- eller kvartscirkelformad, slät mässingshållare och ett nedhängande stycke veckat tyg. Golvet är schackmönstrat. Taket är indelat i tre fält som avgränsas av stenbalkar. Dessa balkar bildar en balk- och pelarstruktur mot väggarnas stolpar. De tre takfälten rymmer vardera fyra enkla, rektangulära kassetter av den gulaktiga Skyros-marmorn. Väggfältens övre delar är klädda med enkelt spegelglas – utom på entréväggen där hålet ut mot ljusskylten täcks av ett spröjsverk med tunna, kvadratiska stycken av genomskinlig onyx. Arrangemanget med speglar gör att en likadan vägg med onyxplattor verkar finnas bortom den bortre kortväggen, och att rummets balk- och pelarstruktur verkar fortsätta i oändlighet bortom långväggarna. Därför är de stolpar och balkar som ligger an mot speglarna kvadratiska, det vill säga bara hälften så tjocka som de övriga – de dubbleras av spegelillusionen, som därmed blir trovärdig. Sammanfattningsvis: I denna interiör finns ingen utsmyckning utöver den enklare geometrin och utöver de “naturens mönster” som stensorterna erbjuder (jfr fig. 7). Geometrins mångfaldigande genom spegeleffekten ser ut som en demonstration av grundstrukturernas universella tillämpbarhet. Det som utifrån liknar en hyllning till den nya världens modernitet visar sig rymma ett överraskande inre djup. Loos-Haus vid Michaelerplatz uppfördes som affärs- och bostadshus för klädfirman Goldman & Salatsch 1909-11. Det övergick i annan ägo 1928, och blev 1938 utställningshall för bilfirman Opel (efter Anschluß). Entréportalen och hela inredningen revs då bort. Huset blev byggnadsminnesmärke redan år 1947, men rekonstruktionen till originalskick genomfördes först sedan det köpts av Raiffeisenbank Wien år 1987.[30] I det återställda gatuplanet finns nu ett av bankens kontor. Exteriören och de publika delarna av interiören har i möjligaste mån återställts till originalskick. Se fig. 1.

Redan en grundläggande analys av fasadens indelning visar tydliga paralleller med American bar. Fasadens bas/butiksplan är rikt differentierad och helt täckt av grön, starkt ådrad syntetisk marmor.[31] De fyra övre våningsplanen, byggda för att inrymma bostäder, är däremot helt vitkalkade med fönster utan inramningar och med endast en lätt antydd fris som avslutning under en starkt utskjutande kornisch. Basens referenser till klassisk tradition kontrasterar därmed mot de övre våningarnas renhet och modernitet, vilket motsvarar de sobra marmorpilastrarnas kontrast mot ljusskyltens anslående skrikighet i Kärntner Bar. Det branta, oxiderade koppartaket tar upp basens färgskala och mildrar fasadens abrupta avslutning. Själv betraktade Loos taket som en funktionell kompromiss. Helst hade han velat avsluta byggnaden med ett platt tak, vilket enligt honom hade varit mer i linje med Wiens arkitektoniska traditioner. Ändå är det tydligt att just taket får huset att harmoniera mer med omgivande byggnader än vad som hade varit fallet utan tak (jfr fig. 1 och 8). Interiören uppvisar i likhet med Kärntner Bar flera typiska drag i Loos butiks- och lägenhetsinredningar ända fram till 1930-talet: Enkla balk- och pelarstrukturer, spegelarrangemang som expanderar rummen, starka kontraster mellan mörka och ljusa material, avsaknad av utsmyckning utöver marmorns mönster och den enkla geometriska artikulationen av vissa detaljer.

Husets grundplan är grovt sett trapetsoid med tre huskroppar som omsluter en relativt trång innergård. Planen ger oregelbundna proportioner mellan de tre synliga fasaderna: den bredaste mot Herrengasse, den smalaste mot Kohlmarkt och den centrala mot Hofburg. Se fig. 1. Ett av de problem Loos ställts inför har varit att framhäva den smala centrala fasaden som representativ entréfasad utan att bryta ut den ur byggnadens helhet. Problemet har bland annat lösts genom att entrén försetts med en toskansk kolonnad som skenbart verkar bära upp en mezzaninvåning. Se fig. 3.

En blick på fasaderna mot Herrengasse och Kohlmarkt visar däremot att mezzaninen egentligen ligger bakom kolonnaden. På dessa sidofasader tas den horisontella linjen i kolonnadens arkitrav upp av balkar i mezzaninens engelska “burspråk” (Loos själv använde engelskans “bow windows”), vilket återställer symmetrin.

Sidofasadernas hörn skjuter fram och bildar en vid vinkel mot entréfasaden. Den bredare sidofasaden mot Herrengasse har försetts med ett tillbakaträdande mittparti. Dessa grepp ger symmetri i förhållande till entréfasaden. De främre, över- och framskjutande delarna av sidofasaderna skulle kunna kallas ”sneda risaliter.” Att de blivit så snedställda ger en brant perspektivisk effekt när man betraktar fasaden rakt framifrån. På plats har jag iakttagit hur den vida vinkeln mellan entré- och sidofasaderna gör att också kornischens yttersta två hörn verkar skarpare och mer uppåtriktade än vad de egentligen är. Dessa effekter bidrar ytterligare till entréfasadens dominans, men mildras något av taket.

Jag har också, i likhet med Gravagnuolo, kunnat notera hur väl huset harmonierar med den omgivande äldre arkitekturen. Det vitkalkade partiet och den klassiska morfologin anknyter till Michaelerkirches fasad till höger om Loos-Haus (sett från Hofburg). Se fig. 8. Enligt Gravagnuolo måste det nu borttagna arrangemanget med utåtbuktande fönster innanför entréns kolonnad ha reflekterat Fischer von Erlachs inåtbuktande Hofburg-fasad på ett sätt som skapat en subtil arkitektonisk dialog över torget.[32] Hofburgs koppartak motsvaras av det mer framträdande taket på Loos-Haus (jfr fig 1 och 8). En byggnad som Loos knappast kan ha känt någon lust att anknyta till är däremot det historistiska Herbersteinpalatset omedelbart till vänster (sett från Hofburg), som färdigställdes 1898. I Looshaus har Aldo Rossi (1931-1997) och andra urbanister på vår sida om 1900-talet kunnat känna igen sitt intresse för arkitektur som symbol, och som samtal med plats och tradition. Det är knappast en tillfällighet att förordet till Gravagnuolos biografi är skrivet av Rossi. I dagsläget, när såväl modernism och postmodernism kan betraktas på viss distans, som om det faktiskt rörde sig om avslutade och avgränsade historiska perioder, är det kanske en Rossi snarare än en Le Corbusier som framstår som Loos mest kongeniale arvtagare. Rossis skrifter och arkitektoniska projekt kom att utgöra ett kraftfullt och konsekvent motexempel i kontrast till standardisering och signaturarkitektur. Hans alternativ bestod i strukturell enhetlighet, dialog med plats och historia, exteriörer som inte är kulisser men heller inte upplöser distinktionen mellan utsida och insida.

Den arkitektur som dominerar – då som nu – är däremot dels den rationalistiska standardarkitekturen à la SOM Architects, dels den futuristiska signaturarkitekturen à la Frank Gehry eller Herzog & de Meuron. Och vad blir resultatet av den sistnämnda varianten om inte just gigantiska ornament – i sista hand logotyper för de varumärken som varje stad och region bygger i konkurrensen om investeringar och arbetskraft?

Det är en stor historisk ironi att den funktionalism och de framstegstankar som åberopade sig på Loos som föregångare slutligen har resulterat i en standardisering och okänslighet för lokala sammanhang som står helt i strid med dennes syn på såväl arkitektur som liv. En aspekt av hans åtskillnad mellan utsida och insida och mellan samhällsliv och privatliv var att han tog avstånd från jugendrörelsens idé om huset som ett Gesamtkunstwerk där varje detalj – ibland till och med invånarnas klädsel – skulle bestämmas av arkitekten. Loos förespråkade istället neutrala interiörer där husets ägare kunde få utrymme för sina egna stilval. Paul Overy har i en studie av Adolf Loos och Josef Frank (1885-1967) som inredare pekat på att dessa två, vilka i sin inställning till stil och ornament verkade vara varandras motsatser, också förenades i en gemensam respekt för folklig tradition.[33] Idag, när den postmoderna kritiken lärt oss se hur funktionalismens ideologifria arkitektur kan vara mättad med just ideologi, är det lättare att se likheter snarare än skillnader mellan arkitekter och tänkare som Loos, Frank och Rossi.

En jämförelse med Haus Wittgenstein på Parkgasse 18 (Wien 3) förtydligar avståndet mellan den tidige Loos och en mer renodlad modernistisk purism. Villan byggdes 1926-28 för Margarethe Stonborough och ritades av ägarens bror – filosofen Ludwig Wittgenstein – i samarbete med Loos elev Paul Engelmann (1891-1965). Det är en vanlig uppfattning att Wittgensteins filosofi, med dess strävan efter antimetafysisk saklighet (Tractatus inleds med orden ”Die Welt ist alles, was der fall ist”), här har fått ett arkitektoniskt uttryck.

Det är lätt att associera till Loos senare projekt när man ser husets relativt slutna och blockartade karaktär. I källarplanet finns dessutom dörrar klädda av spegelglas. Det är också möjligt att Loos i sin tur inspirerades av Wittgensteins reduktion.[34] Margarethe Stonborough bodde i huset fram till 1958. Vid mitten av 1970-talet inköptes det av den bulgariska statens kulturinstitut, vilket räddade det från att rivas och ge plats åt en ny regeringsbyggnad.[35] Lösningen blev att praktiskt taget underminera huset, vilket gör att största delen av den ursprungliga trädgården och trädgårdsmuren är borta. Huset ägs ännu av Bulgariska Kulturinstitutet.[36]

Husets interiör är lika reducerad som exteriören: grå stengolv, vitputsade väggar, höga, rektangulära glasrutor infattade i svartmålat järn. Här saknas åtskillnaden mellan det inre och det yttre i Loos arkitektur, och allt som återstår verkar vara det sakliga konstaterandet av ”det som är fallet.” Ändå kan man fråga sig om inte husets kubiska grundform, som i sin tur är bestämmande för den inre strukturen, är ett uttryck för ett ideal snarare än en funktion. I trapphuset med dess genomskinliga hisschakt bildar de raka linjerna ett mönster som är så intrikat att de rumsliga förhållandena inte kan redovisas med ett fotografi. Se fig. 5. Är inte detta en bra bild av hur den kompromisslösa korthuggenheten i Wittgensteins Tractatus ger upphov till en labyrintisk svårtillgänglighet? Sakligheten visar sig vara delvis känslomässig, rentav ideologisk. I min ambition att synliggöra motsägelsefullheten i Loos tänkande har jag koncentrerat mig på tre motsatspar: Tradition versus Framsteg, Funktion versus Symbol och Insida versus Utsida. De evolutionistiska och darwinistiska dragen i Loos framstegstänkande har diskuterats och exemplifierats. Det blev dock tydligt att Loos trots sin övertygelse om de egna estetiska idealens historiska nödvändighet inte avvisar traditionen. Tvärtom ser han sig som arvtagare till en viss specifik tradition: Den klassicistiska. Hans darwinism inkluderar också ett mått av kulturell relativism, i det att han ser bruket av ornament hos folk på ”lägre” kulturella nivåer som i motsvarande grad nödvändigt och därmed respektabelt.

Man kan se hur Loos anför tre typer av argument till förmån för sin framstegstanke: biologiska, moraliska och ekonomiska. De biologiska argumenten är knutna till en haeckelskt påverkad idé om ontogenesens avspegling av fylogenesen. De moraliska argumenten uttrycker en separation mellan lust och nytta och har en motsvarighet i Loos önskan att helt separera arkitekturens fält från den fria konstens. De ekonomiska argumenten förespeglar förbättrade ekonomiska villkor för hantverkare genom avskaffandet av tidsödande ornamentering, men utgår från en socialt snäv sfär av lyxkonsumtion. Loos verkar inte vara medveten om den industriella produktionens särskilda problematik.

I beskrivningen och analysen av Café Museum, Kärntner Bar och Looshaus låg den största tonvikten på förhållandet mellan utsida och insida i de tre projekten. Analysen av Café Museum begränsades av de stora förändringar som lokalen genomgått sedan Loos tid. I jämförelsen mellan Café Museum och Kärntner Bar förtydligades dock lokalernas olikartade karaktär och det mycket mer mångfacetterade samspelet mellan utsida och insida i Kärntner Bar. I beskrivningen av Looshaus framhävdes relationen mellan exteriörens rikt differentierade nedre våningar och de slätputsade övre – entréns toskanska kolonnad saknar bärande funktion och är ett slående exempel på traditionens och den symboliska funktionens närvaro i Loos arkitektur. Vidare noterades hur det in situ blir tydligt att vissa konstruktiva drag, till exempel kornischens vinkel, är motiverade av den estetiska (men inte funktionella) uppgiften att öka huvudfasadens dominans i förhållande till de synliga sidofasaderna.

Jämförelsen med ett mer konsekvent funktionalistiskt arbete, Engelmanns och Wittgensteins Haus Wittgenstein, visade hur dualismen i Loos tidiga verk här upphävs. Jämförelsen aktualiserade också den ideologiska dimensionen i det till synes funktionella. Om Loos ännu har relevans för oss idag är det kanske främst genom sin strikta åtskillnad mellan insida och utsida, privatliv och samhällsliv. Via efterföljare som Aldo Rossi kan han därför paradoxalt nog komma att förknippas med oppositionen mot den rationalistiska och standardiserande tendens han tidigare ansetts förebåda.
Ur ett västerländskt perspektiv är det slående i hur hög grad synen på den maoistiska erans bildvärld i Kina har förändrats. När Liljevalchs konsthall för 40 års sedan visade en utställning med kinesisk skulptur i den officiella ”romantiskt revolutionära” stilen fick den en seriös och respektfull behandling i stockholmspressen. Där var majoriteten av de yngre konstkritikerna marxistiskt sinnade. Nu, 40 år efteråt, skulle samma utställning knappast ens behandlas som konst, utan snarare som ett exempel på kitsch och indoktrinering. Bilden av Mao, intimt förknippad med konstens propagandafunktion under kulturrevolutionen, är för ”oss” i Väst inte längre något mer än ett dekontextualiserat emblem fritt cirkulerande i populärkulturen – ungefär som bilden av Che Guevara. Redan Andy Warhol insåg ju Maos potential som populärkulturell ”ikon” och reproducerade honom enligt samma princip som tidigare Elvis och Marilyn.

I Kina dröjde det till 1980-talets början innan Mao-framställningar som avvek från de officiellt sanktionerade kunde smygas in i utställningssammanhang, men efter händelserna vid himmelska fridens torg i maj 1989 tilltog de unga konstnärernas rörelsefrihet så mycket att de första ansatserna till fenomenet ”Political Pop” kunde börja växa fram. ”Political Pop” bestod av en överföring av den kommunistiska revolutionens visuella propagandaspråk till ett system av intertextuell ironi som kunde fogas in i den amerikanska och europeiska postmodernismens normer för vad som kunde räknas som ”contemporary art”. Detta var den tid då termen ”contemporary art” på allvar omvandlades från en deskriptiv till en normativ bestämning.

I sin engelskspråkiga avhandling i konsthistoria har Minna Valjakka granskat bilden av Mao i kinesisk konst under ett halvsekel – från 1950-talets slut och fram till idag. Tyngdpunkten ligger dock på de senaste 20 åren. Studien kan becknas som samtidshistorisk, men i sin inledning anknyter Valjakka också till forskningsfälten Visual Studies och Visual Culture Studies, bland annat genom att i sin definition av begreppet bild stödja sig på James Elkins och W.J.T. Mitchell. Från Elkins hämtar hon distinktionen mellan bild (picture), skriftbild (writing) och notation (notation). Hon påpekar att Mao varit närvarande inte bara genom sin visuella bild utan också genom sin kalligrafi vars innehåll och stil bildar ett omedelbart igenkännligt tecken för sin upphovsman. Här är alltså begreppet skriftbild eller writing högst relevant. Mitchells indelning av bilder i kategorierna grafisk bild, optisk bild, perceptuell bild, mental bild och verbal/skriven bild kritiseras av Valjakka för att lämna frågan om förhållandet mellan konstbild och massbild obesvarad. Vidare förklarar hon att hon valt att kombinera Elkins och Mitchells synsätt och att ta fasta på den mer fundamentala åtskillnaden mellan visuell/materiell bild och mental bild.

Faktum är att hon på de allra flesta ställen i avhandlingen konsekvent använder termerna visual image eller mental image istället för bara image. I sista hand innebär inledningens teoretiska utläggningar att Valjakka ser alla bilder av Mao (visuella, mentala och skrivna) i alla tänkbara spridningskanaler (konstvärld, propaganda, reklam, design) som potentiella objekt för sin bildforskning. Hon gör en poäng av att hon genom sitt val av teoretisk ståndpunkt undviker att ”begränsa [sin] diskussion till det problematiska konstbegreppet” (”limiting my discussion on [sic!] the problematic concept(s) of art”, s. 17), men i praktiken utgörs hennes exempel ändå nästan uteslutande av konst. Med andra ord av objekt vilka cirkulerat i kinesiska konstinstitutioner och/eller i den internationella konstbransch som sedan 1990-talets mitt också omfattar Kina. Det rör sig alltså, vad författaren än hävdar, om en samtidshistorisk studie av konst. Detta kan verka nedslående för en som i likhet med mig anser sig företräda visual studies, men i det här fallet har det uppenbarligen varit nödvändigt för avhandlingens avgränsning och metodik.

Avhandlingen är indelad i fyra delstudier, var och en med ett specifikt teoretiskt perspektiv. Den första delstudien behandlar Maobildens utveckling som en del av revolutionens ikonografi, och hur kulturrevolutionens personkult avklingade efter Maos död 1976. Med jämförande referenser till forskare och kritiker som David Clark, Wu Hung, Ellen J. Laing och Stefan R. Landsberger når Valjakka fram till en egen och väl underbyggd uppfattning om dels Maobildens släktskap med tidigare bildpraxis i Kina, dels den innebörd den haft för yngre och ofta oppositionella bildkonstnärer. Det är av stort värde att Valjakka som sinolog och som tidvis boende i Kina har haft direkt tillgång till kinesiska textkällor och ögonvittnesskildringar. Hennes kunskaper om Kinas propagandakultur, populärkultur och konstliv är omfattande och möjligen unika bland  yngre nordiska bildforskare idag. Initierat redogör hon för de religiösa aspekterna på 1960-talets Maokult och dess rötter i såväl stalinistisk ikonografi som buddhistiska traditioner. I de mer extrema fallen tillägnades Mao altaren som ersatte eller maskerade äldre guda- och förfädersaltaren, Maocitat lästes vid uppstigandet och före måltider, och dagen avslutades med rapporter och bikt framför Maos bild.

Dessa tendenser blev 1969 så besvärande för kommunistpartiet att man tvingades förbjuda dem i ett dekret, vilket var ett led i försöken att begränsa effekterna av kaoset under kulturrevolutionens första år (1966-69). Samtidigt förbjöds alla oauktoriserade avbildningar av Mao. Genom att göra rätten att avbilda Mao till ett exklusivt privilegium för ett fåtal utvalda målare, skulptörer och fotografer återtog partiet kontrollen över det ideologiska vapen som gestalten (eller den mentala bilden) Mao hade blivit. Efter Deng Xiaopings makttillträde och kursändringen i den ekonomiska politiken började ett diskret men målmedvetet arbete för att minska Maos närvaro i människors vardag och sinnen – de flesta offentliga statyer av Mao togs till exempel ner under 1980-talet. Ändå har Maobilden officiellt förblivit okränkbar – och detta gäller särskilt det stora porträttet över porten vid Tian An Men (den himmelska fridens torg). Valjakka klargör detta porträtts historia.

Hur starkt symbolvärde bilden av Mao har är nog svårt att förstå för oss som saknar närmare inblick i kinesisk kultur. Men en aning om detta värde kan man få om man betänker att de personer som i samband med demonstrationerna 1989 vandaliserade Tian An Men-porträttet genom att kasta bläck fick flera decenniers fängelsestraff. Senare har konstnären Liu Anping (f. 1964) gjort verk där han på olika sätt refererar till denna händelse, till exempel genom att utklädd till Mao stå framför en videokamera och hälla bläck över sig (Counterrevolutionary slogan, video från 1992). Valjakka diskuterar, i anknytning till monumentforskaren Dario Gamboni, huruvida verk som detta kan betecknas som uttryck för en ikonoklastisk tendens. Kinesiska konstkritiker har ofta använt begreppet ikonoklasm när de beskrivit yngre konstnärers relation till det revolutionära förflutna. Wu Hung går till exempel så långt som att hävda att kinesisk samtida konst alltid har som syfte att förstöra det officiella Kinas ”ikoner”, och att den därför till själva sin natur kan betecknas som ikonoklastisk.

I Wus argumentation iakttar Valjakka en mer allmän tendens i kritiken – att överdriva verkens aggressivitet genom att ignorera skillnaden mellan de-mystifikation och destruktion av bilder. Den de-mystifierande och ideologikritiska gesten behöver inte nödvändigtvis innebära ett totalt avståndstagande från samhället, påpekar Valjakka. En inofficiell konst behöver inte vara en antiofficiell konst. I vårt europeiska sammanhang, där kinesiska konstnärers bilder av Mao framför allt förknippas med konstnärernas stora ekonomiska framgång och eventuella konflikter med myndigheterna, är det bara alltför lätt att uppfatta all återanvändning av revolutionär ikonografi som parodi och kulturradikal protest. Valjakkas analys, både här och på andra ställen i avhandlingen, låter en mycket mer mångskiftande verklighet träda fram. Hon undviker konsekvent de tolkningar där Maobilder och andra ideologiskt laddade bilder enbart ses som ”tomma tecken”, cirkulerande i ett postmodernt globalt spel där konstnärer markerar positioner och jagar uppmärksamhet.

Man kan visserligen visa på uttalanden av konstnärer som uttryckligen erkänt att deras konst inte haft någon djupare innebörd än att ”spela det kinesiska kortet” – Mao är känd i Väst, alltså målar man Mao. Den i Paris boende Yan Pei-Ming (f. 1960), nämnd av Valjakka, hör till dem som beskrivit sin verksamhet på detta sätt. Klokt nog väljer Valjakka att behandla sådana uttalanden med skepsis. I ett resonemang kring Benedict Andersons välkända definition av imagined communities frågar hon sig om det inte leder fel att ensidigt föreställa sig alla nationella gemenskaper som föreställda eller inbillade. Hur förklarar man i så fall den dragkraft som idén om det nationella ännu har, i denna tid av de-mystifikation? Valjakka följer inte upp denna fråga, vilket är synd, men den ligger kvar som undertext i stora delar av studien.

Om avhandlingens första delstudie försöker besvara frågan varför konstnärer återanvänt bilden av Mao, så handlar de andra och tredje delstudierna mer om hur de har gjort det. Valjakka hade här kunnat utföra en ganska enkel och oproblematisk analys av den nationella identiteten som en samling konventioner och koder, ställda i relation till verkens brott mot dessa koder. Enligt etablerade semiotiska och bildretoriska modeller (se till exempel Göran Sonesson och Francis Edeline) kunde hon ha utfört en klassifikation av de vanligaste normbrotten. Resultatet hade i så fall blivit en systematisk analys där varje exempel prydligt kan sorteras i sitt respektive fack. Om de inte kombineras med en frågeställning på högre abstraktionsnivå kan sådana klassifikationer dock trivialisera ett verks samhällskritiska potential. Kanske är det därför de är frånvarande hos Valjakka. Låt mig ändå närmare förtydliga det analytiska alternativ jag nu refererar till.

Två verk som behandlas av Valjakka och som lämpar sig utmärkt för en bildretorisk analys är Liu Chunhuas (f. 1944) målning Mao på väg till Anyuan (1967) och Yue Minjuns (f. 1963) parafras från 2003. Chunhuas bild av en ung Mao på väg mot sin framtids mål mot en fond av lätta moln och hisnande höga berg är kända för alla invånare i folkrepubliken via otaliga reproduktioner. Yue Minjun har inte gjort något annat än att troget måla av bakgrunden, reducera färgskalan till svartvitt och helt utelämna Mao. Ändå är Minjuns bild omedelbart igenkännlig eftersom förebilden har uppnått en ”ikonisk” status (man bör påpeka att Valjakkas användning av termen ”ikonisk” står helt i strid med den i semiotiken gängse). I bildretoriska formella termer skulle man beteckna greppet med ett minus (frånvaro av såväl kulör som Mao) och karaktärisera det som en såväl kromatisk som noetisk suppression (efter Husserls ”noeman”, perceptuella ting).

Som jämförelse kunde vi då anföra en annan parafras: av målaren Yin Zhaoyang (f. 1970) från 2005. Här är Mao och den kromatiska mättnaden kvar, men färgskalan har fått en glödande kvällston som inte finns i originalet, och i backen dyker en springande pojke oväntat upp, viftande med handen – han försöker komma ikapp Mao. Pojken är konstnären själv som barn. Vi skulle kunna beteckna greppen i denna bild som ”plus” och som en kromatisk och noetisk addition (höjd intensitet, en oväntad närvaro), men denna klassifikation säger mycket litet om den helt olikartade stämningen i Yins bild jämfört med Yue. Olikheterna visar sig också i upphovspersonernas uttryckta attityder och intentioner, sådana som Valjakka återger dem.

Yue Minjun framstår som en arvtagare till postmodernismens uppsluppna manipulatörer. Sin konst beskriver han som ett ständigt skratt där syftet är att bespara sig själv och andra från tänkandets möda och smärta. Den något yngre Yin Zhaoyang, däremot, säger sig vilja skapa en relation mellan sig själv och Mao, men inte den förgudade och idealiserade Mao utan den mänsklige Mao. Han har ett behov av att via sin konst närma sig Mao på ett respektfullt sätt för att försöka förstå honom. Hans bild kan inte reduceras till ett spel av manipulerade koder och retoriska grepp. Här krävs en teori som gör det möjligt att formulera en enskild människas känslor inför ett kollektivt arv och inför historiska händelser som personen kanske inte har några egna minnen av.

En sådan teori hittar Valjakka i den psykoanalytiskt orienterade traumateorin, förknippad med forskare som den amerikanska litteraturvetaren Ann E Kaplan. Från Kaplan hämtar Valjakka huvudsakligen två distinktioner: För det första skillnaden mellan individuellt och kollektivt trauma, för det andra den mellan primärt och sekundärt trauma. Dessa distinktioner står i centrum för analysen i Valjakkas andra delstudie, försedd med titeln ”Visual Dialogue With The Traumatizing Past”. Att samhällslivet i Kina efter kulturrevolutionen har präglats av ett kollektivt trauma framstår närmast som en truism – överallt finns människor som deltog i de ideologiska reningsaktionerna, överallt finns människor som föll offer för dem, överallt finns deras barn och barnbarn. Men vari består ett kollektivt trauma, och kan det över huvud taget synliggöras på något annat sätt än via individuella minnesbilder?

Vidare: Vilken ontologisk status ska ögonvittnets mentala och fysiska ärr tillmätas i jämförelse med en yngre människas upplevelse av att i konfrontationen med spåren av det förgångnas grymheter helt uppslukas av dessa, kapslas in i ett trauma som inte primärt är hennes eller hans? Vilken etisk status kan man tillmäta en statsapparat som i största möjliga mån försöker begränsa tillgången till bilder och dokument som skulle kunna ge upphov till sådana sekundära trauman? Och om det kollektiva traumat kan skiljas från det individuella, finns det då över huvud taget någon möjlighet att medvetet begränsa det? Sociologer vittnar om hur människor upplever en vilsenhet och en förlust av mening i samhällen som Kina – samhällen där övergången från kollektivism till överhettad kapitalism har gått alltför snabbt, och där dagens krassa ideal står i skärande kontrast till gårdagens. Maokultens återkomst i populärkulturell form under 1990-talets första hälft kan ses i ljuset av detta: med avstånd till 60-talets excesser och misstag framstod Mao åter igen som en fadersgestalt, symbolen för en förlorad enhet. Hans bild kunde åter igen bli ett subversivt tecken för autonomi gentemot stat och parti – men denna gång en individualistisk och postmodern autonomi.

Valjakka förmår visa hur vissa verk om inte besvarar, så åtminstone förtydligar dessa frågor. En självskriven konstnär i sammanhanget är Zhang Xiaogang (f. 1958) vars gåtfulla bildvärld kretsar kring familjen och dess minnen. Konstnären Sheng Qi (f. 1965) bär för alltid en spår av sitt personliga trauma på sin egen kropp – han högg av vänsterhandens lillfinger i protest mot regimens agerande 1989. I en serie fotografier från år 2006 ser man bilder av Mao ligga i den öppna, stympade handen. Förhållandet mellan det personliga och det kollektiva ställs på sin spets i Bai Yiluos (f. 1968) stora fotoverk där hundratals små bilder av kinesiska medborgare på avstånd smälter samman till skuggor av till exempel Marx, Lenin, Stalin och Mao.

I en jämförelse mellan två konstnärer av olika generationer, Hung Liu (f. 1948) och Xiao Bo (f. 1977) noterar Valjakka både likheter och skillnader mellan deras sätt att upprepa bilderna från Maos tid och förskjuta deras betydelser. Xiao Bo har inte själv upplevt kulturrevolutionen – hans arbete uttrycker ett behov av att återskapa en dåtid som präglat honom framför allt genom den tystnad den omges av. Xiao Bos egna uttalanden bekräftar detta. Valjakka förmår se en djupare psykologisk dimension också i verk som inte omedelbart inbjuder till sådana tolkningar – särskilt Shi Xinnings (f. 1969) många kontrafaktiska bilder av Mao som deltagare i Jaltakonferensen eller beundrare av europeisk modernism. På detta drastiska sätt, menar Valjakka, inbjuder Shi betraktaren till att ifrågasätta sanningshalten hos alla historiska dokument – inte minst de starkt redigerade och manipulerade reportagebilderna från Maos tid.

Avhandlingens tredje delstudie har den korta titeln ”Parodying Mao”. Här behandlas verk och konstnärskap som mer entydigt kan beskrivas som satiriska eller parodiska. Själva termen parodi är också föremål för diskussion här. Parodin förutsätter uppfinningsrikedom och kulturell medvetenhet eftersom den innebär att det som parodieras förflyttas från ett välkänt högttidligt sammanhang till ett lika välkänt trivialt sådant – till exempel när riddarsagans jättar ersätts av den vardagliga landsbygdens väderkvarnar hos Cervantes. Här är det riddarsagans schabloner som parodieras. En mer distanslös efterlikning av en genre eller ett verk blir däremot en pastisch, och att beteckna något som pastisch innebär ett starkt negativt omdöme. Somliga kritiker av det postmoderna tillståndet har menat att distinktionen mellan parodi och pastisch inte längre är giltig där – att en upprepning inte längre kan skiljas från en intelligent upprepning eftersom den pre-moderna och moderna världens hierarkier har uppgått i en uniform yta.

Valjakka ansluter sig däremot till Linda Hutchesons mer bejakande syn på postmodernismen. Postmodernismens parafraserande är enligt Hutcheson uttryck för en förhöjd medvetenhet om olika kulturella kontexters dialog i tid och rum. Förflyttningen av en formulering eller en bild från en kontext till en annan betecknar hon som transkontextualisering, förhållandet mellan ett konstverk och ett annat förknippar hon med termen inter-art. Liksom i mycket av den kulturteori som utgår från strukturalismen förutsätter Hutcheson att varje kulturell kontext har en underliggande kod, ett fält av betydelsemättade distinktioner. Parodins upprättande av en förbindelse mellan en kulturkod och en annan betecknar som en dubbelkodning (”double-coding”). I denna metodiska ram infogar Valjakka de exempel på parodi och satir som hon hittat i sitt material. Därvid identifierar hon fyra huvudkategorier av parodi: målningar som parodierar målningar, bilder som parodierar bilder, karikatyrer, samt ”andra metoder”. Till kategorin ”andra metoder” räknar hon suppressionen eller utsuddandet, till exempel i den nämnda bilden av Yue Minjun. Här finns också verk där något bestämd förebild inte kan utpekas, och som inte heller kan betecknas som karikatyr.

I avhandlingens femte och sista delstudie, ”Tian’anmen, Mao and Contemporary Art” återvänder Valjakka till den himmelska fridens torg som politiskt laddad plats och central referens i många mer konceptuella och aktionsbaserade verk. Platsens och det platsspecifikas betydelse har undersökts av Miwon Kwon i den ofta citerade studien One Place After Another, och Valjakka diskuterar de kategorier av platsspecifik konst som Kwon definierar. Beroende på om verket utgår från en konkret rumslighet, en institutionell organisation eller en diskursiv formation betecknas dess orientering av Kwon som antingen fenomenell, social eller diskursiv. Med sina exempel aktualiserar Valjakka här intressanta frågor om platsers sociala och diskursiva bestämningar – Tian An Men är en plats helt stängd för oppositionella konstnärers interventioner, verken kan alltså inte handla om det konkret rumsliga utan måste istället synliggöra den sociala barriär som platsen representerar. Fokus kommer att ligga på platsen som diskursiv formation. Själv uttrycker Valjakka detta som att de av henne analyserade verken inte är platsspecifika utan platsberoende (”site-dependent”).

Den mest framträdande svagheten i avhandlingen är att den saknar en enhetlig och tydligt formulerad problemställning. De fyra studierna framstår i stor utsträckning som separata studier, löst hophållna av inledningens ganska diffusa resonemang om visual studies och ”skiftande socio-politiska och kulturella faktorer” (min översättning, citat från s. 33). Även slutsatserna är oprecisa. Metodiskt tror jag att avhandlingen hade vunnit på att tydligare knytas till ett semiotiskt och bildretoriskt ramverk. Då hade författaren också kunnat undvika att som nu använda ett semiotiskt nyckelbegrepp som ”ikon” i en populärkulturell mening och utan all vetenskaplig precision. Terminologiskt är det också problematiskt att begreppet ”inter-art” okritiskt tas över från Hutcheson utan att författaren verkar vara medveten om att termen har en helt annan mening i det etablerade forskningsfältet interart studies. Till skillnad från Hutchesons ”inter-art” förutsätter interart studies ett fokus på relationer mellan konstarter, inte bara konstverk.

Författarens kunskaper om västerländskt konstliv står uppenbarligen inte i proportion till hennes sinologiska bildning. I studien ”Parodying Mao” behandlar Valjakka bland annat Pu Jies (f. 1959) målningar där en sammansmältning av Maos och Marilyn Monroes drag förekommer. Målningarna är avbildade på sidan 144. Författaren behandlar bilden ”Mao-Marilyn” som om den vore Pu Jies egen. Det är dock välkänt att den är ett verk av fotografen Philippe Halsman (1906-1979) som utförde den år 1967 på förslag av Salvador Dalí (1904-1989). En liknande lakun finns på ss. 224-25. Här avbildas två målningar av Shi Xinning: Square och The Two Interpretations of Impossibility (båda 2006). Båda målningarna visar porten vid Tian An Men, förflyttad till ett ödsligt landskap. I Square domineras förgrunden av en rektangulär grop med en stor sten, i den andra har högar av vad Valjakka betecknar som ”large logs or cement structures” staplats framför byggnaden. Valjakka gör dessa bilder till föremål för omfattande spekulationer utan att veta att Xinning baserat sina verk på två spridda fotografier av två centrala verk i 1900-talets konsthistoria: Michael Heizers (f. 1944) jordkonstverk Deplacerad/replacerad massa i Silver Springs, Nevada (1969) och Joseph Beuys (1921-1986) 7.000 basaltstenar avsedda att placeras ut tillsammans med lika många ekplantor i samband med Dokumenta i Kassel år 1982.
Bo Ossian Lindberg (f. 1937), professor emeritus i konstvetenskap vid Åbo Akademi, inledde sina studier i konsthistoria vid Åbo Akademi 1955, med prof. Lars-Ivar Ringbom som lärare. Med doktorsavhandlingen William Blake’s Illustrations to the Book of Job (1973) etablerade han sig internationellt som en av de främsta kännarna av William Blake och hans konst. Han har också forskat i konstvetenskapens historia i Finland, publicerat en framstående studie av Åbo Domkyrkas byggnadshistoria och länge intresserat sig för konstteoretiska frågor. Han var tidigt en praktiskt utövande bildkonstnär, något som ledde honom in på studier i bland annat måleriteknik och konstförfalskning. Efter dryga 20 år som lektor i konstvetenskap vid Lunds universitet fungerade han som professor vid Åbo Akademi från 1995,och avgick med pension i januari 2002 men är som emeritus fortfarande aktiv inom ämnet som forskare, föreläsare och handledare. Tiden innan studierna i konsthistoria inleds? Vad för slags konst tyckte du om? Konstutställningar och utställningar? Stockholm och Helsingfors? Fanns det konsthistoria som du läste före studietiden? Barmdomens litterära smak? Filmer? Och ungdomens? Finns det böcker som du återkommer till? Som barn intresserade jag mig inte för konst och kom aldrig på tanken att besöka en konstutställning. Eftersom jag redan i femårsåldern tecknade och tyckte om bilder märkte jag inte själv att jag inte brydde mig om konst. Jag tänkte inte ens på vad som var konst och vad som inte var det. Att inte alla bilder betraktas som konst kom jag på först när jag i några år hade studerat konsthistoria och då märkte jag också att många av de bilder som alltjämt betydde mycket för mig inte av andra betraktades som konst, till exempel illustrationer i böcker och tidskrifter, tecknade serier som Burne Hogarths Tarzan, skolplanscher och dylikt. När jag i tioårsåldern besökte Åbo konstmuseum gillade jag bäst handtaget i ytterdörren, format som en tiger och gjort av den unga Greta Dahlström, dotter till en av museibyggnadens donatorer. Den såg alldeles levande ut, som om den kunde spänna sina muskler och senor och röra på sig, trots att den helt och hållet bestod av brons.  Jag tycker fortfarande att den ser levande ut, och finner att jag som barn hade gott omdöme. Under studietiden föreslog jag för min professor att jag skulle skriva en fackuppsats om berättartekniken i tecknade serier. Han understödde idén, och såg till att resultatet blev publicerat 1959 i Finsk tidskrift. Jag minns att jag redan i några år hade funderat över varför de flesta människor satte bildkonsten högt samtidigt som de betraktade tecknade serier som strunt. Men jag var inte säker på att jag ville att serier skulle få samma status som bildkonst, ty jag var rädd för att de skulle förlora på det. Jag fruktar det fortfarande. Jag tycker till exempel att konstnärliga högstatusfilmer, regisserade av Godard eller Antonioni, är mycket sämre än vanliga filmer. Konsekvent är jag dock inte. Bunuel får göra sina filmer hur konstnärliga som helst utan att resultatet tråkar ut mig. Mordängeln, till exempel, är en av de allra bästa filmer som jag har sett. Också Rossellinis dåliga filmer, som Stromboli, är bra, medan den mogne Fellinis bästa filmer är dåliga. Jag är fullkomligt ur stånd att betrakta sanningshalten i dessa omdömen som osäker och beroende av individuella bedömningar. Jag kan endast tänka mig att jag har rätt och att Hitchcock verkligen gjorde dåliga, klichémässiga filmer, hur många skolade bedömare som än må sätta honom högt. Jag tycker helt enkelt inte särskilt mycket om konst, bara om viss konst. Men sådant tänkte jag inte på när jag var barn. Då ville jag att filmer skulle handla om spännande äventyr eller också skulle de vara tecknade, gärna i Disneys stil. Mina kamrater tyckte i stort sett lika, men jag var ensam om att uppskatta Fantasia när den var ny, och såg den tre gånger efter varandra. Andra och tredje gången fick jag ingen med mig. Jag såg på den som bild, inte som en berättelse. Ingen av mina kamrater kunde ens tänka sig att se på en film som på en bild, därför gillade de inte Fantasia. Böcker tillrättalagda för barn ville jag inte läsa. Det var pinsamt uppenbart varför de hade blivit skrivna. Barnet skulle av boken intalas att bli ett avskyvärt dygdemönster, en Kiva Kalle, som var lydig, höll sina kläder snygga och hjälpte gamla tanter över gatan. Många böcker för barn var pedagogiska, barnen skulle lära sig något av dem, oftast tråkiga saker, som i skolan. Men jag ansåg att böcker skall höra till fritiden och vara roliga. Jag älskade muminböckerna, både berättelserna och illustrationerna. Naturligtvis beundrade jag Pippi Långstrump och var inte förvånad när somliga vuxna ogillade böckerna om henne, för att de kunde göra barn oregerliga. Jag tyckte om böcker avsedda för vuxna, böcker som Forntidens under, Tidens konsthistoria, Vår underbara värld, Brehms Djurens liv, gamla årgångar från 1890-talet av The Studio – att jag inte förstod engelska brydde jag mig inte om. Jag har aldrig betraktat ett obegripligt språk som ett hinder. Jag beundrade i The Studio reproduktioner efter William Blakes illustrationer till Miltons Paradise Lost. Dessa reproduktioner var själva anledningen till att jag hade lånat hem den engelska tidskriften. Det var mitt första möte med Blake, jag var nio. Men redan på gymnasiet läste jag Blakes dikter och översatte några till svenska, för att jag ville öva mig i engelska, gärna på någonting som var svårt. Det är mycket lättare att läsa Blake än att översätta honom eller förstå honom. Ibland är det bäst att inte så mycket försöka förstå, utan att låta orden sjunka in i psyket och låta förståelsen komma senare, eller inte komma alls.

Jag gillade högt gamla svenska översättningar av major Serpa Pintos färd tvärs genom Afrika och Spekes berättelse om upptäckten av Nilens källor, bägge med gammalstafning och illustrerade med xylografier. Jag hade hittat böckerna i mina föräldrars bokhylla och trots mammas farhågor påverkades inte min egen rättskrivning. Jag tycks ha förstått att stavningen numera har ändrats, precis som jag förstod att man inte längre illustrerade tryckta arbeten med xylografier. Det senare beklagade jag, för jag tyckte att trästicken var vackra, och försökte 11-12 år gammal efterhärma effekten i blyerts.

När jag började studera konsthistoria hade jag läst något om de flesta betydande konstnärer och hade ett hum om Finlands och Europas konsthistoria och visste hur ostasiatiska tuschmålningar och japanska färgträsnitt såg ut. Senare har jag förundrat mig över nybörjare i konsthistoria, som tror att Rembrandts Nattvakten kan ha målats på 1400-talet och aldrig har läst en levnadsteckning om Francisco Goya eller Hugo Simberg. Jag måste redan som skolbarn ha haft en viss förmåga till stilkritisk attribution, för jag minns att jag i de yngre tonåren tyckte att Rembrandt såg ut som 1600-tal, Gustave Doré som mitten av 1800-talet, Victor Westerholm som omkring 1900.

Böcker som jag har återkommit till i varje fall sedan ungdomen finns det nog, men jag vill här bara nämna Blakes skrifter, Cennino Cenninis Il Libro dell´Arte, som nyss har tryckts i Karin Forsbergs och min översättning på Sekels förlag och Theodore de Mayernes manuskript Pictorja Sculptorja et quae subalternarum artium, påbörjat 1620, skrivet på franska, italienska, latin, engelska med mera, och förvarat på British Library. Jag har mikrofilmer och efter dem gjorda xeroxkopior av manuskripten. Av de Mayerne har jag gjort en opublicerad översättning.

Böckerna hittade jag på Stadsbiblioteket i Åbo eller i mormors eller mina föräldrars bibliotek. Jag fick redan i åtta-nioårsåldern låna på Stadsbibliotekets vuxenavdelning trots att man måste vara femton. Men mamma var vän med fru Jylhä på biblioteket och skickade ibland mig för att återlämna hennes lån. Fru Jylhä gav mig då andra böcker som hon hade satt undan för mamma, och märkte inte eller låtsades inte märka, att jag samtidigt lånade någon vuxenbok åt mig själv, på mammas kort.

Framför allt uppskattade jag fantasi i bild och ord, och förstod inte min far, som ansåg att om något skulle vara värt att betrakta eller läsa måste det skildra någonting ur verkligheten. Han skulle aldrig ha läst en påhittad berättelse. Jag försökte ibland teckna av något så verklighetstroget som möjligt, efter naturen, men bilden blev aldrig riktigt lik sin modell. Jag började därför betvivla att bilder kunde vara fullt verklighetstrogna, fastän jag nog kunde se att somliga såg levande ut.

Och det var ju klart för mig redan som liten att det är möjligt att tala sanning. Det följer logiskt av faktum att det är möjligt att ljuga. Det är lätt att experimentellt visa att det är möjligt att ljuga. När jag var sex eller sju år kastade jag hisschaktet i B-trappan fullt med begagnade spårvagnsbiljetter och sade åt gårdskarlen att det var min kamrat Kiikero Köhler som hade gjort det. Därmed hade en lögn uppstått. Att det var jag som hade kastat biljetterna i schaktet var däremot sant, och sanningen uppdagades snart och jag måste be gårdskarlen och Kiikero om förlåtelse. Jag anser fortfarande att möjligheten att ljuga bevisar att sanningen finns. Eller kanske jag hellre borde skriva att jag återigen anser det. Det är nämligen stor skillnad mellan att fortfarande anse något och att återigen anse det. Det förra tyder på dumhet, det senare på eftertanke. Konsthistoriker blev jag för att jag var för dålig i matematik för att bli antagen till zoologi på Turun yliopisto. Mina föräldrar var å andra sidan starkt emot att jag skulle utbilda mig till konstnär, särskilt vid Åbo ritskola, som var mitt andra val. Till Konsthistoria med konstteori vid Åbo Akademi, mitt tredje val, var jag däremot utan vidare välkommen, också föräldrarna gillade valet. Underligt nog hade min professor, Lars-Ivar Ringbom, först tänkt bli botanist och sedan utbildat sig till konstmålare, delvis i utlandet. Också han hade alltså varit i valet och kvalet innan han blev konsthistoriker. Och J. J. Tikkanen var utbildad konstnär och vi har alla tre använt teckning både för dokumentation och som forskningsmetod. Först under studietiden började jag besöka museer och utställningar i Helsingfors och Stockholm, med ett enda undantag: när Ateneum öppnades igen efter kriget såg jag den permanenta utställningen tillsammans med mina fastrar. Jag imponerades av Simberg, för att hans arbeten såg ut som illustrationer till okända sagor och av Sallinens Hihuliter för stämningen av religiös upphetsning, för stor för det trånga rummet. Vad Takanens Andromeda beträffar hade jag önskat att flickan var hårdare fjättrad, och monstret större och hemskare, men om det sade jag ingenting till fastrarna. Jag tycker att jag precis passar in i traditionen vid Åbo Akademi. Alla konsthistorieprofessorer vid Akademin, från den första till den nuvarande, har haft en stark inriktning på internationell konst vid sidan om den lokala. Vår profil skiljer sig tydligt från de andra konsthistoriska ämnena i Finland med deras koncentration på landets egen konst och deras dominerande val av finska för vetenskaplig kommunikation. Vi har publicerat oss på svenska, tyska, engelska och italienska. Vi har sysslat både med arkitektur och bildkonst, många har en stark koppling till tvärvetenskap, också naturvetenskaper, och ett par av oss, Strzygowski och jag, har haft intresse för material som saknar konstärlig status. Lars-Ivar Ringbom höll på att bli botanist, hans son Sixten blev konsthistoriker för att han påstod sig vara för dum för att duga till naturvetare eller ens till filosof (jag blev mycket häpen när han anförtrodde mig detta), Åsa Ringbom (gift med Sixtens kusin Håkan) leder ett internationellt, tvärvetenskapligt forskningsprojekt om mortar dating, i samarbete med arkeologer, geologer och fysiker, själv höll jag på att bli zoolog, och har som konsthistoriker utforskat måleriets material och teknik i samarbete med konservatorer och kemister, och Lars Berggren har studerat risorgimentos monument i samarbete med historiker. Vi har förstås ofta fått höra att vi arbetar ned ämnen som inte riktigt tillhör konsthistoriens kärna. Men vad gör det, vi har ett internationellt kontaktnät, och bland våra professorer, lektorer och forskare finns kompetens när det gäller många olika ämnen och metoder och vi behärskar kollektivt de flesta kulturspråk, engelska, tyska, franska, italienska, spanska, latin, ryska och nygrekiska, förutom svenska och finska, som ju alla finländare måste kunna. Jag lärde mig att skriva vetenskaplig engelska genom att i London påbörja min doktorsavhandling om William Blakes illustrationer till Jobs bok, direkt på engelska. Jag hade fått ett generöst doktorandstipendium av H.W. Donner, tillräckligt för att också avlöna en kunnig språkgranskare. Genom min förra hustru var jag vän med John Handford, historiker och rektor för ett college i London. Till honom förde jag de första tio-femton sidorna av mitt manus, och visade honom också de foton som jag hade införskaffat från British Museum, Tate Gallery, Fitzwilliam Museum och andra samlingar. När han hade kommenterat texten, gav jag honom åter några sidor. På så sätt blev min engelska hela tiden bättre, de flesta felen återkom aldrig när John väl hade korrigerat dem. Han lärde mig också hur man uttrycker sig klart och ledigt på vetenskaplig engelska. Senare, i Lund, använde jag samma metod för att själv lära en polsk student att skriva om norrländska medeltida kyrkor på svenska, och på 90-talet lärde jag en finskspråkig student att skriva en idiomatisk vetenskaplig svenska vid Akademin. Hon fick till och med svensk stilkänsla. När Kari Kotkavaara skulle skriva sin doktorsavhandling om nyortodoxt ikonmåleri i ryska emigrantmiljöer på engelska föreslog jag samma metod. Problemet var att jag inte kunde engelska tillräckligt väl. Men Ant Johnson åtog sig uppdraget och Stiftelsen för Åbo Akademi stod för betalningen. Ant var då utländsk lektor i engelska vid Akademin, numera professor i engelsk litteratur här. Samma metod begagnade vi när Marie-Sofie Lundström skrev sin avhandling om Albert Edelfelts spanska resa, också på engelska, med Lydia Kokkola som språkhandledare, betald av Forskningsinstitutet. Det är viktigt att varje forskare i konstvetenskap inser att vårt ämne också är filologiskt. Man skall inte skriva avhandlingen på sitt modersmål och sedan låta översätta den, på så sätt lär man sig inget språk utöver sitt eget. Inte heller finns det något skäl för att utforska ett ämne av internationellt intresse för att begrava resultatet av sin möda på svenska eller finska. Alltså rekommenderar jag den ovan beskrivna metoden med en språkhandledare, som får texten bitvis. Det är viktigt att språkhandledaren får se forskarens illustrationsmaterial. Jag har sett många komiska exempel på hur det kan gå om någon får översätta bildtexter utan att ha sett bilderna. När Högholmen utgav en flerspråkig guidebok för besökare, blev bildtexten ”Nämä arat ovat kotoisin Amazonian viidakoista” på svenska ”Dessa ömtåliga har sitt hem i Amazonas djungler” och på engelska ”These timid ones have their home…” Hade översättaren fått se bilden hade den möjligen kommit på att ”arat” avsåg arapapegojor.

Det var jag som lät byta namn på ämnet och professuren från konsthistoria med konstteori till konstvetenskap. Som skissen över ämnets historia ovan visar använder vi många forskningsmetoder utöver de historiska, varför ämnets gamla namn inte var särskilt träffande. Dessutom var det gamla namnet skämmigt, eftersom få konsthistoriker behärskade eller behärskar historisk metod, somliga hade till och med en nedlåtande syn på vetenskaplig källbehandling. Andra småler fortfarande överlägset inför begreppet konstteori, och menar sig själva vara empiriker. Alltså, det gamla namnet täckte inte ens närmelsevis vår vetenskaps innehåll, och ställde dessutom vissa forskare och lärare i en ofördelaktig dager. Att komma till Lund från Åbo 1974 var för mig personligen en chock. Vi tog in omkring 100 heltidsstuderande varje termin och dessutom 100 deltidare per år. Det blev trehundra in per år vilket betydde att vi borde utexaminera lika många. Underligt nog fungerade vår grundutbildning småningom rätt väl.

Doktoranderna var omkring sjuttio, de flesta pensionärer, ett par nyss utskrivna från psyket och i behov av något att syssla med. Någon koncentrerad satsning på utbildning kunde inte komma i fråga på doktorandnivån. När jag började som forskarutbildare i Lund var jag själv oerfaren och eleverna var heterogena och de flesta för gamla för att någonsin själva komma att utbilda blivande forskare. Jag hittade till en början i seminariet bara två doktorander yngre än jag själv. Den ena av dem var ett halvår yngre.  Jag klarade inte av situationen. Det fanns bara en möjlighet: depression.

Men beträffande grundutbildningen hade jag idéer och det räddade mig snart från depressionen. Vid ett besök på Malmö museum fick jag veta att våra nyutbildade var så okunniga, att de inte kunde skilja en blyertsteckning från ett kopparstick. Jag visste att institutionen borde ha en grafiksamling och beslöt att dela upp de väldiga klasserna i mindre övningsgrupper och lära dem att identifiera grafik med hjälp av samlingen. Jag glömmer aldrig när jag skulle dra ut den första lådan i det skåp där bladen förvarades. Den var proppad alldeles för full och ett blad prasslade osynligt emot och hotade att rivas sönder. Jag lyckades lirka bladet rätt med en tunn pinne. Det var Dürers kopparstick Fortuna, ett värdefullt blad, och det var helt. Ingen hade på många år intresserat sig för samlingen, men nu tog jag itu med att ordna upp den, så att den kunde användas i undervisningen. Först efteråt fick jag veta att sådant hörde till mina uppgifter. I stadgan för docenterna stod att de var skyldiga att vårda sig om institutionens konstsamlingar, och jag var docent. Jag beslöt också börja undervisa i måleriteknik och perspektivlära. Framförallt behövde eleverna lära sig trygg hantering och förvaring av konstverk och hur man avläser den information som varje konstverk innehåller. Man gör anteckningar med blyertspennor, inte med kulspets eller fyllpennor, och man rensar arbetsbordet på obehöriga föremål. Jag lärde eleverna att använda fiberljuslampor, fältmikroskop och uv-lampa, att man aldrig lyfter ett konstverk ovanför ett annat, och att man är två om att lyfta en stor och tung målning. Man skyddar vidare konstverk för beröring med blotta händerna. Jag fick andra lärare med mig om att lära alla nybörjare att enligt Riksantikvarieämbetets regler beskriva en byggnad eller en skulptur och vi använde byggnader i Lund och institutionens och Arkivmuseets samlingar som övningsobjekt. Olyckorna var få. Jag kan bara minnas en enda. En studerande började frysa och drog upp en ylletröja ur sin väska, som enligt reglerna stod på golvet. Utan att hon märkte det hakade en kulspetspenna sig fast vid tröjan och ramlade med den blottade spetsen först ned på en etsning av Torsten Renqvist. Fastän jag försökte trösta henne med att konstnären hade skänkt oss avdraget av en överetsad plåt för att vi skulle kunna visa våra elever hur ett sådant ser ut, och att vi nu också kunde visa hur ett kulspetsstreck ser ut draget snett över några etsade linjer, gjorde flickan bot i åratal genom att utbilda sig till konservator. Jag minns också ett olyckstillbud. En annan studerande tappade en flamländsk pannå från 1500-talet i golvet. Ingen skada uppstod, vilket var mera tur än skicklighet. Också hon blev konservator.

Tyvärr införde områdesstyrelsen för humaniora och teologi bestämmelsen att nordiska studerande fick besvara tentamina på sitt eget språk. Eftersom jag var en av få lärare inom området, som förstod finska, måste jag läsa och bedöma en mängd finska svar, oberoende av ämne, inom vad som från början hade varit två fakulteter. Ännu värre var att eleverna inte fick träning i att formulera sig på svenska. Nästan ingen nappade på mitt erbjudande att ge särskild, svensk språkhandledning. En extra fördel med att studera i Lund borde ju vara att få lära sig svenska på köpet. Jovisst, men inte just nu, det blir för stressigt! Det hände dock, både i Lund och i Åbo, att jag lyckades lära finskspråkiga och polska elever att skriva god svenska. Att lära de svenska eleverna att skriva god svenska visade sig däremot vara omöjligt. De ansåg stenhårt att språket utvecklas och att jag var både gammaldags och från Finland och därför bortsåg de från mina anvisningar. När jag frågade dem om det med skäl kan betraktas som utveckling att ja och nej blir synonymer, begärde de ett exempel. Jag kontrade med socialdemokraternas vinnande slogan i kärnkraftsomröstningen 1980: ”Rösta ja till kärnkraft – för en förnuftig avveckling.” Någon elev ansåg att formuleringen var bra. Den vann ju. När jag försökte få dem att förstå att varken/eller är nekande men vare sig/eller är jakande sade nej, så är det inte, bägge är ju nekande, åtminstone numera. De ansåg också att den som äter själv äter ensam och att det är acceptabelt att till övermått bruka ord som alltså och liksom. Det var hopplöst att försöka lära unga svenskar svenska. De hade tillämpat paradigmet Origin of Species på svenska språket och betraktade mig som en förstockad kreationist.

Men nästan alla lärde sig att beskriva byggnader och konstverk, att identifiera grafiska tekniker och att analysera konstverk som materiella föremål och hantera dem utan risk. Många lärde sig också historisk metod tillämpad på det konsthistoriska materialet, och lärde sig att hitta på Stadsarkivet och Landsarkivet i Lund. Vi gjorde exkursioner till Paris och Rom, ibland också till London, Berlin, Wien och Holland-Belgien.  Vi besökte regelbundet Köpenhamn, Louisiana, Helsingör och Stockholm, och utnyttjade konserveringar av byggnader och konstverk i och nära Lund, för att komma upp på byggnadsställningar och studera objekten på nära håll. Huvudsaken för mig som forskare och lärare har alltid varit mötet mellan en enskild betraktare och en bild eller byggnad i original. Typiskt för mig ända sedan sextiotalet har varit min kritiska inställning till vissa företeelser i konstlivet och på konstmarknaden, till exempel kuratorsväldet, lanserandet av fusk, handel med stulen, tjuvgrävd och smugglad konst och saluförande av konstförfalskningar. Vid min undervisning om attribution har jag uppmärksammat behovet av goda definitioner av förfalskning och fungerande metoder för att avslöja falsk konst. Jag har tagit initiativ till utställningar av falsk konst och hjälpt polis och åklagare vid konstförfalskningsmål.

Småningom lärde jag mig att en bra universitetslärare frågar mera än han svarar och att dialog och feedback är ypperliga metoder för inlärning.

När jag kom tillbaka till Åbo 1995 fann jag att vi bara tog in 10-15 nya per år, och att vi själva fick välja dem vi ville ha, med hjälp av ett diagnostiskt prov, som vi själva fick utforma. Det var rena lyxen och gav möjlighet att individualisera utbildningen. Jag använde i vår undervisning kompendier som jag hade utarbetat i Lund, senare kunde jag i samarbete med mina kolleger göra i flerfärg illustrerade kompendier om ikonografisk analys, bildteknik, perspektivlära och om historisk metod för konsthistoriker.

Jag behöll övningsgrupperna i bildteknik och perspektivkonstruktion från Lund och motarbetade Undervisningsministeriets planer på att försnabba studierna genom att avveckla avhandlingarna pro gradu och ersätta dem med sextiopoängsuppsatser efter svenskt mönster. Mina erfarenheter från Sverige och Finland visade att det finska systemet gav större möjligheter att värna om utbildningens kvalitet. Och vad annat har vi att konkurrera med än kvalitet? Lyckligtvis fick jag de humanistiska fakulteterna i landet med mig och ministeriet lät bli att ta bort pro gradun. Naturligtvis betydde detta mera arbete för lärare och studenter och längre studietider än i Sverige, men det tog vi hellre än en sänkning av kvaliteten. Följden har varit att våra konstvetare ofta slår ut de svenska i konkurrenssituationer. Att forska är att ställa frågor, och sedan arbeta med att hitta svar på sina frågor. Om man inte hittar svaret på bibliotek och databaser, måste man anstränga sig extra. Man sysslar då med kvalificerad forskning och producerar ny kunskap. Professorer och andra universitetslärare bör, inom och utom sina tjänster, fortlöpande och koncentrerat ägna sig åt kvalificerad forskning och basera sin undervisning på denna forskning. Tyvärr har förutsättningarna för forskning vid universiteten försämrats på den senaste tiden genom uppifrån initierade reformer. Överheten sysslar inte med kvalificerad forskning, inte heller med högre undervisning, vet alltså ingenting om dessa saker och saknar följaktligen grund för reformförslag. Det gäller för Undervisningsministeriet lika väl som för universitetens egna styrelser och förvaltningar. Allra mest korkat nuförtiden är kravet på att universitetslärare fortlöpande skall redovisa för sin arbetstid, en onödig verksamhet, som ingen tidigare var dum nog att sitta och pilla med. Universitetslärare är ju intresserade av sitt arbete och gör det frivilligt, till och med utan att få betalt. Tyvärr har vi låtit samhället få veta att vi inte själva sätter fullt pris på vårt arbete, något som samhället har utnyttjat genom att underbetala oss. Vi är själva medskyldiga till detta.

Stor och positiv betydelse har de forskarskolor haft, som sedan 90-talet har arrangerats av de konsthistoriska institutionerna, på initiativ av Helsingfors och betalda av Finlands Akademi. Vi har hyrt in utländska lärare och för att de skall kunna bedöma våra elever, måste dessa redogöra för sina forskningar på engelska. Forskarskolan har ökat vår metodiska och teoretiska medvetenhet, sammanfört oss med ett internationellt nätverk av konsthistoriker och, småningom, ökat våra kunskaper i engelska. Inte kan jag minnas att deltagandet i samhällslivet har förändrats särskilt mycket, om därmed menas arbete utanför universitetet. Under min studietid hände det att vi jobbade tillfälligtvis på museer eller extraknäckte som konst- eller filmkritiker i dagspressen. Det gör studenterna också i dag. Men konstutbudet i Åbo är något alldeles annat än under min studietid. Nu finns det ett tiotal gallerier och konsthallar i staden, på femtiotalet inte en enda. Då höll Konstföreningen och Konstnärsgillet sina årsutställningar på Konstmuseet och Santanens ramhandel arrangerade ibland separatutställningar med verk av Kalle Rautiainen eller Katri Tätilä i sitt skyltfönster på Universitetsgatan. Dessa utställningar recenserades regelbundet i ortspressen. Konstnärsgrupperingen Arte ställde också ut på Konstmuseet. Aira och Holger Reunamo hade ett dansinstitut på Kaskisbacken där de ställde ut måleri i något som de kallade Åbo konstsalong. Utställningsverksamheten var sporadisk. Jag minns en utställning av Tuje Söderblom, sedermera Tor Arne, medan han ännu gick på gymnasiet. Något Aaltonenmuseum eller Aboa vetus – Ars nova fanns ännu inte och Konstnärsgillet fick en egen utställningshall först på 60-talet. Konstlivet har alltså utvecklats mycket och därmed utbudet av arbete för unga konstvetare.  Teodor Schalin i Åbo Underrättelser, Osmo Laine i Turun Sanomat och Kalle Rautiainen i Uusi Aura satt som kritiker på ortens största tidningar, något som gjorde att unga konsthistoriker måste öva sin kritiska förmåga antingen som huvudstadspressens Åbokorrespondenter eller skriva i mindre ortstidningar som den socialdemokratiska Turun päivälehti eller den kommunistiska Uusi päivä, bägge nu nedlagda. Också högerns Uusi Aura har upphört. Konstföreningens Ritskola hade ännu inte uppgått i Åbo konstakademi och först på 60-talet fick en ung konsthistoriker som jag erbjudande att på Ritskolan föreläsa i konsthistoria för blivande konstnärer. Jag gjorde det på finska eftersom jag annars inte hade blivit förstådd. Jag undrar fortfarande hur jag lät. Ingen kan ju förutse hur konstvetarens arbetsfält om tio-tjugo år kommer att se ut, men om de senaste årens tendenser håller i sig, har man skäl att befara det värsta. Både Undervisningsministeriet och universitetens egna myndigheter kräver snabb, effektiv utbildning och samhällsnyttig, eller åtminstone samhällstillvänd forskning. Jag förstår inte hur vi längden skall kunna upprätthålla våra kvalitetskrav, för kvalitet kräver ansträngning och tar tid. Frestelsen är stor att ge efter och släppa igenom ett examensarbete som är sämre än vad den studerande kan prestera. Och det är tråkigt att ännu en gång tvingas läsa igenom ett ofärdigt opus och ge förbättringsförslag som bemöts med surmulen motvilja. Visst är det underbart att vara universitetslärare, men ibland blir man trött och är nära att ge upp. Sedan tar man nya tag, i varje fall hittills.
I tio års tid har byggmästaren Hilda Hongell haft en framträdande roll i mitt akademiska arbete. Först som huvudperson i min avhandling pro gradu, nu i min doktorsavhandling. Ett decennium är en lång tid när man ser till utvecklingen inom forskningstraditionen. Det betyder också att det som var utgångspunkten när jag började intressera mig för Hongell inte längre är densamma. En avhandling är alltid ett barn av sin tid, och speglar de intressen, värderingar och trender inom forskningen som just då råder. För forskaren gäller det därför att hitta just de aktuella metoder och teorier som lyfter fram det viktiga i ämnet, och som förtydligar sambanden i materialet. Jag har haft ett mycket tacksamt ämne att undersöka, för det vägrade låta sig formas enligt enkla modeller. Det har inneburit att jag med jämna mellanrum fått undersöka nya metoder och teoretiska förklaringssätt för att hitta en uppsättning arbetsredskap som gör ämnet rättvisa.

Hilda Hongell, född Sjöblom, levde mellan åren 1867 och 1952 och var det man brukar kalla en typisk kvinnlig pionjär. Hon hörde till den första generation kvinnor som i slutet av 1800-talet började ha en yrkeskarriär utanför hemmet. Dokumentationen av dessa kvinnor och deras förutsättningar var ett ämne som under 1970- och 80-talen intresserade feministiska forskare. Man visade omvärlden att det faktiskt funnits kvinnor som varit verskamma i offentligheten. Fascinationen över de kvinnliga pionjärerna byttes så småningom ut mot intresse för strukturalistiska tolkningssätt, och ämnet blev som sådant ointressant i forskningen.

I den här kontexten inledde jag mitt graduarbete, med ett ämne som i 2000-talets början egentligen saknade relevans ur forskningssynpunkt. Det betydde också att det inte fanns någon tydlig uppfattning om hur man kunde granska pionjärkvinnorna ur nya perspektiv. Mina första undersökningar av Hongell följde därför den forskningstradition för ämnet som etablerats på 70-talet. Man undersökte kvinnornas liv och dokumenterade deras verksamhet och verk. Därefter presenterades informationen i biografier med tillhörande verkkatalog.

Hongell hade fötts i Mariehamn, sex år efter att staden grundats. Hennes far var involverad i stadens beslutsfattande, fungerade som lotsålderman och ritade på fritiden hus åt stadsborna. Hilda fick hjälpa honom med ritningarna under uppväxten och 1889, året efter faderns död, tog hon över hans verksamhet. År 1891 sökte hon sig till industriskolan i Helsingfors och 1893 blev hon den första kvinnan som avlade byggmästarexamen. Samtidigt arbetade hon med ritningar för beställare i Mariehamn. År 1896 fick hon anställning på en arkitektbyrå i Helsingfors. Året därpå gifte hon sig med Sanfrid Hongell som var en skolkamrat från industriskolan. Under slutet av 1890-talet fortsatte hon göra inhopp vid arkitektkontoret, och ritade tillsammans med maken i parets gemensamma firma. När familjens andra barn fötts trappade Hilda ner på verksamheten, 1912 ritades den sista ritningen till Mariehamn. Det totala antalet ritningar var då 107. Hennes sista kända ritning till en byggnad på Åland är daterad 1928. När karriären avslutats koncentrerade hon sig på familjen. Hilda Hongell avled 1952.

Det stod tidigt klart att det inte gick att förklara Hongells verksamhet enbart genom en biografi och verkkatalog. För i materialet kunde jag skymta något mycket mera komplext, som till en början var svårt att sätta fingret på. En av de tidiga frågorna som dök upp var varför just hon blev den första kvinnan med självständig karriär som byggmästare? Hon var ingalunda den första kvinnan som fått utbildning i Industriskolan i Helsingfors, men hon var den första som fick avgångsbetyg och som hade en egen kundkrets. Det visade sig att Mariehamn, Hongells verksamhetsfält, hade något att göra med saken. Nästa fråga blev därför: varför var Mariehamn viktigt?

För att förstå hennes roll i Mariehamns historia gick jag igenom stadens byggnadsutveckling mellan åren 1861 och 1915. Kartlade hur många byggnader som uppförts olika år, vem som ritade byggnaderna och hur arkitekturen såg ut. När jag jämförde resultatet med statistiken över Hongells verksamhet blev det intressant. Det visade sig att hon under 1890-talet hade mer eller mindre monopol på att utföra byggnadsritningar för privata beställare i Mariehamn. Tidpunkten sammanföll med den satsning på badortsturism som gjorts i staden. Efter att Mariehamns badinrättning öppnats 1889 genomgick staden en tydlig strukturförändring. Från att under de 30 första åren ha fört en statisk och tynande tillvaro fördubblades invånarantalet och byggnadsbeståndet under en period om tio år. Arkitekturens utseende förändrades, servicenäringar blev vanliga, nya människor flyttade in och den gamla samhällsstrukturen luckrades upp

Det ramverk som passade bäst för att strukturera informationen om staden i förändring var den franske sociologen Pierre Bourdieus teorier. Hans tankar om samhället som ett fält inom vilket olika agenter kämpar för att uppnå fördelaktiga positioner har visserligen använts på gränsen till uttjatning. Men just i frågan om Mariehamn bidrog terminologin till att på ett tydligt sätt förklara vad som hände under 1890-talet. Men varför valde man just Hongell för att låta göra ritningarna till privata byggnader. Vilket värde kunde just hon skapa för beställarna? Och varför lyckades inte de andra amatörritare som var verksamma då hon inledde sin karriär få samma status?

När undersökningen av den biografiska informationen fördjupades med aktörskapet i fokus framträdde bilden av en kvinna som såg till att besätta alla de tillgängliga positioner som en kvinna i hennes samtid kunde ha. Hongell var tidigt verksam i det offentliga, och det att hon kom från en av stadens borgerliga familjer bidrog till att hon uppfattades som redbar också i den offentliga verksamheten. Med början i tjugoårsåldern verkade hon som lärarinna, organist, sekreterare, och därtill byggnadsritare. Alla dessa arbeten var sådana som under 1800-talets slut ansågs vara speciellt lämpade för kvinnor på grund av det man uppfattade som deras medfödda natur.

Därtill professionaliserade Hongell sitt kunnande genom att skaffa sig utbildning som byggmästare. Eftersom hon inte hade tillräckligt hög grundutbildning var det industriskolan och byggmästarlinjen som var öppen för henne. Arkitektbanan hade krävt en sådan grundutbildning som vid tiden inte fanns tillgänglig på Åland. Genom att lära sig tekniskt korrekta lösningar för utformning av byggnader, moderna sätt att rita fasadritningar och kunskap om samtidens arkitekturtrender kunde hon utmanövrera de andra byggnadsritarna i Mariehamn och styra beställningarna till sitt eget bord.

Den fanns ändå en sista fråga som inte fått sitt svar och som var viktig för förståelsen av helheten. Varför blev just den typ av arkitektur hon företrädde det som folk valde att beställa? Varför nöjde man sig inte längre med de enkla byggnader som de andra ritarna producerade? Det fanns ett stort behov av nya byggnader i Mariehamn eftersom ett badhotell saknades och badturisterna måste hyra in sig i stadsbornas hem. Men varför dög inte den traditionella arkitekturen för detta ändamål? Här blev teorier kring performativitet i arkitekturen den viktiga pusselbiten som krävdes för att få hela bilden att passa ihop. Det är också detta jag syftar till i avhandlingens titel – iscensättningen av badorten Mariehamn.

Badortssatsningen i Mariehamn hängde samman med den långsamma utveckling som skett efter stadens grundande. Det som från början skulle bli ryska rikets skrytbygge och västligaste utpost föll platt och stadens få invånare var tvungna att ta utvecklingen i egna händer för att inte förlora allt de satsat. Att grunda badinrättningar för att förbättra en stads ekonomi var ett välbeprövat koncept under 1800-talet och det fanns en stor marknad för kurortsturism. Samtidigt fanns det tydliga förväntningar bland turisterna på hur en badort skulle se ut, och vilken vård och service som skulle erbjudas.

I Mariehamn hade man inte till fullo insett omfattningen av dessa krav när badinrättningen öppnade 1889. Kritiken i pressen lät inte vänta på sig: staden beskrevs som liten och tråkig, och det saknades all form av bekvämt boende och modern service. Endast badhuset och den vackra naturen fick beröm. För att kunna locka turister var stadsborna tvungna att göra om den enkla skärgårdsstaden till en trendig badort. Framför allt måste man få staden att motsvara förväntningarna när det gällde utseende och service.

Det var i det här sammanhanget som Hongells aktörskap kunde utvecklas. Genom sin uppväxt kände hon till de lokala uppfattningarna om byggande och boende. Genom sin utbildning fick hon lära sig vad turisterna förväntade sig av badortsarkitekturen. Hennes trumfkort blev förmågan att i rätt takt kombinera dessa båda arkitekturuppfattningar. Genom den rätta arkitekturen fick stadsborna mer pengar för uthyrning och turisterna var nöjda när de fick större lägenheter med balkonger och verandor. Samtidigt införde Hongell en helt ny boendestandard. Rumsindelningen förändrades från traditionell storfamiljslivsföring med umgänge i storstuga och kök, till borgerligt ideal med serveringsgångar och huvudentré från gatan. Vid 1900 hade arkitektur- och boendeidealet i Mariehamn förändrats helt genom Hongells insats.

Undersökningen visar att Hongell och Mariehamn var starkt beroende av varandra under 1890-talet. Mariehamn under pågående strukturförändring gav Hongell de möjligheter hon knappast kunnat få någon annanstans. Och utan hennes inverkan hade kanske inte Mariehamn som badort blivit den lokala succéhistoria den var under två decennier. Den arkitektur hon skapade gick från att ha varit en kuliss vid iscensättandet av badorten Mariehamn till att bli det man än i dag uppfattar som en av grunderna i stadens arkitekturhistoria.

Kombinationen av olika infallsvinklar och metoder bidrar till en bild av en ovanlig karriär i en dynamisk tid. Min avsikt har varit att pröva nya perspektiv för att göra en nytolkning av ett traditionellt forskningsområde – den infallsvinkeln kan väl närmast anses vara en trend i dagens forskning. Man arbetar medvetet med att ompröva gamla sanningar och vedertagna arbetsmetoder. I det här fallet har valet bidragit till att bredda synen på de kvinnliga pionjärerna som föremål för forskning.

Mia Åkerfelt är vikarierande universitetslärare i konstvetenskap vid Åbo Akademi och inriktad på forskning i arkitekturhistoria.
I somras, närmare bestämt 15-21 juli, arrangerades den 33:e konsthistoriska världskongressen i Nürnberg. Den första ägde rum i Wien 1873, på Österreichisches Museum für Kunst und Industrie. För arrangemangen svarar sedan 1930 CIHA (Comité International d’Histoire de l’Art) och de stora, numera vart fjärde år återkommande, kongresserna ambulerar mellan medlemsländerna. Den förra ägde rum i Australien (Melbourne) och den kommande går av stapeln i Beijing. Kina är en ny medlemsstat som utan tvekan har de ekonomiska resurser som krävs för tillställningar av den här storleksordningen. I Nürnberg förelästes nu över, lyssnades till och diskuterades ett tjugotal aktuella temata av tusentalet deltagare från ett hundratal länder. Huvudtemat var ”The Challenge of the Object” och fokuserade bl.a. på konstverken som fysiska föremål – en aspekt som dagens alltmer teoretiskt inriktade humanister ofta tenderar att glömma bort men som ständigt gör sig påmind på olika sätt: materiellt, politiskt och inte minst ekonomiskt. Slitage, underhåll, konservering, lagring och utställning är problem som museer alltid och överallt har att brottas med. Den offentliga konsten har sin särskilda problematik, liksom arkitekturen och den byggda miljön. Passande nog var det Germanisches Nationalmuseum, med sina drygt tio miljoner föremål i samlingarna och med ansvar för ett otal kulturhistoriskt intressanta byggnader, som var värd för kongressen.

Själva förhandlingarana ägde rum i ett kongresscentrum i utkanten av Nürnberg (f.ö. beläget inte långt från Albert Speers berömda Zeppelinenfeld, där nazisternas årliga ”Parteitage” avhölls under 30-talet, och förevigades av Leni Riefenstahl). Sammanlagt hölls där drygt 400 föredrag. Ingen kunde naturligtvis närvara vid mer än en liten bråkdel. Blotta antalet deltagare och kongresscentrets storlek gjorde det inte heller lätt för det dryga tusentalet personer att lokalisera och hinna i tid till speciellt intressanta föredrag – och på utsatta tider rusade de som skållade råttor mellan den gigantiska anläggningens olika delar. Min sektion, med temat ”World Heritage: Cultural Identity and the War against Works of Art”, var mycket välbesökt, möjligtvis beroende på att salen var centralt placerad och förhållandevis lätt att hitta.

De 21 sessionerna ägnades temata som konstobjektets ”föremålslighet”, dess definition inom konstvetenskapen, dess egenskaper, ”aura”, originalitet och praktiska använding. Givet den tyska kontexten riktades naturligtvis en stor del av uppmärksamheten mot Horst Bredekamps session ”Questioning the Object of Art History”, där konstverkets ontologiska status stod i centrum. Är konstverket en ”agent”, en performativ ”bildakt” eller inte? Diskussionen var både lärd och engagerad, även om man ibland fick intrycket att man hamnat i ett semantiskt ekorrhjul. Skillnaderna mellan olika språkområdens och konstvetenskapliga traditionernas användning av centrala begrepp ställdes på sin spets på ett ibland både komiskt och synnerligen tänkvärt sätt.

Som vanligt var den största behållningen av mammutarrangemanget att nya internationella kontakter knöts och att nytt liv blåstes i gamla. Gensvaret på mitt eget föredrag, ”Reshaping the National Myth. Risorgimento Monuments in the Political Geography of Rome” var stort. Många fann paralleller i sina egna länder och man kan konstatera att forskningen om monument som politiska artefakter f.n. verkar vara på uppgång bland konsthistoriker i alla världsdelar. Påfallande och uppmuntrande var rikedomen av unga, ivriga doktorander och postdocs från jordens alla hörn. Tyvärr var bristen på just sådana från Skandinavien och Finland mindre hoppingivande, men den har kanske sin förklaring i de olika ekonomiska förutsättningarna. Både staden Nürnberg och delstaten Bayern bidrog till kongressen med stora summor och deltog även aktivt i dess genomförande. I sitt avslutningstal avslöjade den bayerska utbildningsministern dessutom att man just beslutat satsa 580 miljoner euro extra på humaniora och museernas interna forskning. Lever vi i samma värld? Men alldeles oavsett de olika ekonomiska förutsättningarna måste det konstateras att CIHAs evenemang är gyllene tillfällen för forskare på olika nivåer att publicera (i vid mening) sina forskningsresultat och -intressen, möta likasinnade, diskutera gemensamma frågeställningar, initiera gränsöverskridande projekt, och träffa vetenskapliga förebilder. Att få ett enskilt samtal med personer som Horst Bredekamp, Ernst Mittig, Hans Belting, Thomas DaCosta-Kaufmann, Steven Bann, Michael Ann Holly eller vem det nu vara månde, kostar oftast inte mer än ansträngningen att övervinna sin egen blyghet. Och för en ung doktorand eller postdoc kan ett kort samtal, under en kongresslunch eller i bussen under en exkursion, vara livsavgörande.

Givet det stora potentiella utbytet ter det sig märkligt att informationen om och diskussionen av CIHAs verksamhet här ägnas så liten uppmärksamhet. Kommunikationen fungerar uppenbarligen inte riktigt som den ska och något borde göras åt det. Förslagsvis kunde man börja med att huvudintressenterna – ämnet konstvetenskap och Föreningen för konsthistoria – aktualiserar vilka rättigheter och skyldigheter som följer av medlemskapet i CIHA, samt ser över rutiner och ansvarsfördelning gällande rapportering och informationsspridning. För den som vill informera sig mer om CIHAs historia, verksamhet och statuter, liksom om den senaste kongressen, rekommenderas länkarna nedan.
I begynnelsen var den europeiske konstkritikern en passionerad amatör som skrev för andra amatörer. Kritikern förväntades inte veta mer om konst än vad läsarna gjorde. Detta var en tid då den läsande publiken i stort sett fortfarande bestod av samma sorts “gentlemen” som Addison och Steele riktat sig till i The Spectator på 1710-talet. Ännu var upplagorna så små och spridningsområdet så litet att idéer inte alltid spreds snabbare via det tryckta ordet än det handskrivna. Men 1800-talet innebar även i ett agrarland som Finland en urbanisering och så småningom framväxten av en masspublik i modern mening. Tidigare okända begrepp som medborgare och befolkning spreds och etablerades. I den förmoderna staten hade det ännu inte funnits någon befolkning, bara högre och lägre stående individer. Den nya tiden krävde en nationalstat samlad kring en gemensam historia och ett gemensamt språk. Snellman och andra medlemmar av en ny intelligentia gav sig ut på jakt efter den population som så småningom skulle befolka deras nationella utopi. Med den moderna populationen uppstod också det som Michel Foucault i sina studier har betecknat som biopolitik. Förändringen kan beskrivas som att grunden för samhällets gemenskap flyttades från ett synligt och medvetet plan till ett osynligt, till biologin. Gemenskapen hade tidigare definierats via inlärning och uppfostran i en högre social klass. Nu blev den liktydig med folkets spontana existens som population. Immanuel Kant lyckades formulera de nya idéerna i klartext när han hävdade att grunden för det estetiska omdömet är ett “obligatoriskt” välbehag giltigt för envar (Jedermann). Ur denna begreppsliga sammankoppling av estetisk förnimmelse och kollektivitet utvecklades tanken att estetisk fostran är ett sätt att förverkliga nationell enhet. I det finska skolväsendet minner begreppet konstfostran fortfarande om denna tanke. Konstkritikerns roll blev i detta sammanhang att skapa ett språk där den intuitiva och egocentriska erfarenheten kunde översättas till ett diskursivt plan. På detta diskursiva plan kunde konstens funktion som en del av det allmänna bästa ständigt bekräftas via kritikerns värdeomdömen. Det nationella i konstkritiken behövde därför inte alltid handla om explicita omnämnanden av nationella teman. Det kunde också föreligga som återkommande mönster i den ström av konstprat (discourses de l’art) där värdeomdömen successivt formade kanon för ”vår konst”. Med dessa antaganden som grund har Fred Andersson under fyra års tid studerat konstkritik i projektet ”Konstkritiken och det nationella” där han hittills har varit ensam som aktiv forskare. Anderssons undersökningar startade våren 2008 med ett bidrag från en svensk forskningsfond. Vid den tidpunkten gällde projektet endast rikssvensk konstkritik och huvudsyftet var att inventera det arkiv över konstkritik som skapades vid Institutionen för konstvetenskap vid Lunds Universitet under åren 1965-2004. Arkivet var under lång tid en separat forskningsenhet under namnet Dokumenteringsarkiv för modern konst, eller ”Dokark”. Efter att Andersson börjat undervisa i Åbo breddades projektet till att också gälla Finland. Men eftersom samtliga inblandade forskare har svenska som modersmål har vi tills vidare begränsat den finska delen av undersökningen till svenskspråkig press i Finland. Projektet gäller endast dagspressen (tidningar som utkommer mer än två dagar i veckan), och tidsperioden är begränsad till 1900-talets andra hälft.

Sedan 2009 drivs projektet formellt av vår forskningsgrupp NAC (Nordic Art Criticism), initierad av ämnet Konstvetenskap vid Åbo Akademi år 2009. Gruppen består av professor Lars Berggren och FD Fred Andersson vid Avdelningen för konstvetenskap (Åbo Akademi), docent Patrik Lundell (Medievetenskap, Lunds Universitet), och FD Ralf Kauranen (Sociologi, Åbo Akademi). Inledande forskning har bedrivits på halvtid av gruppens kontaktperson Fred Andersson under åren 2010-2012 med finansiering från familjen Gyllenstiernas stiftelse i Sverige och Svenska Kulturfonden i Finland. Anderssons forskning har skett i samarbete med forskare Maritta Mellais vid Centralarkivet för konst i Helsingfors och arkivarie Annika Tergius vid Landsarkivet i Lund. Vi önskar gärna att finskspråkiga forskare med intresse av framtida samarbete kontaktar oss. Syftet med projektet är att undersöka sambandet mellan konstkritiken och det nationella – särskilt när kritiken blir en del av städers och regioners kulturella självmedvetande. Mer specifikt undersöks hur konstkritiken avspeglar idéer om estetisk träning som en del av nationens organiska gemenskap. Vidare undersöks de lokala konstkritikernas bidrag till framväxten av ett alltmer organiserat konstliv i landsorten. Begreppsparet centrum och periferi är viktigt i projektet. De moderna nationalstaternas idéer om estetisk träning för folket var ett upplysningsprojekt med målet att sprida de normer som nationens centrala kulturinstitutioner representerade. Samtidigt utvecklade de perifera orternas kulturintresserade medelklass sina egna estetiska umgängesformer med den lokale konstkritikern som talesperson. Kunskaper om konsten i nationella och internationella centra kunde då legitimera den lokale kritikerns status.

För att undersöka detta samspel mellan centrum och periferi under en period av 50 år krävs inte bara studium av enskilda texter utan också insamlande av statistik. Ett exempel på den statistik vi hittills fått fram är diagrammet i figur 3, som visar antalet artiklar i delregistret Näyttelyt ulkomailla (utställningar i utlandet) vid Centralarkivet för bildkonst i Helsingfors. Detta särskilda delregister omfattar endast artiklar från åren 1961-69, medan däremot arkiveringen av artiklar i kategorin Näyttelyt ulkomailla har pågått ända sedan 1920-talets början, och varit en prioriterad del av dokumentationen av den unga nationens kulturförbindelser. Artiklarna är fördelade på tidningar och ort. Den mycket ojämna distributionen av artiklar om utställningar i utlandet kan antas avspegla dels Helsingforspressens kulturella dominans, dels arkivets insamlingspolitik under den nämnda perioden. När antalet artiklar ställs i relation till tidningarnas upplaga (figur 4) kan diagrammet ge en bild av kulturellt kapital i förhållande till ekonomiskt. Projektet upprättar ett register över svenskspråkig konstkritik på basis av digitaliserade uppgifter från serien Svenska Tidningsartiklar samt det mikrofilmade klipparkivet vid Centralarkivet för bildkonst. Syftet med registret är tvåfaldigt: Dels att skapa ett sammanhängande register över konstkritiken i de viktigaste svenskspråkiga dagstidningarna mellan 1950 och 2000, dels att få en överblick över materialet som kan underlätta besvarandet av projektets frågeställningar. Vid årsskiftet 2012/13 var det finlandssvenska materialet under perioden 1950-1957 och det rikssvenska materialet under perioden 1961-1969 färdigregistrerat. Arbetet har utförts av Fred Andersson. Registret kommer tills vidare att göras tillgängligt som pdf-filer via Åbo Akademis hemsidor tillsammans med en lista över söktermer. En äldre databas över Dokumenteringsarkiv för modern konst i Lund kommer att tillgängliggöras på samma sätt så snart finansiering finns för att skapa ett sökverktyg. Databasen täcker arkivets samlingar från och med 1967 och fram till början av 1980-talet. För närvarande förbereder Fred Andersson också en historik över rapporteringen i pressen om finländsk konst i utlandet. Materialet kommer från delregistret Näyttelyt ulkomailla vid Centralarkivet i Helsingfors. Det är slående hur intensivt de finländska tidningarna rapporterade om det mottagande som nationens konstutställningar fick i utlandet. Omdömen ur utländsk press refereras och citeras noggrant. I samband med särskilt viktiga visningar av finländsk konst, till exempel Konstakademins och Finland-Amerikaföreningens konstturné i USA under 1952, fyller enbart pressreferaten stora spaltutrymmen. Det hela påminner om den betydelse som sportvärlden fortfarande har för länders internationella status. Bevakningen verkar vara lika intensiv i den finlandssvenska pressen som i den finska.

Den finländska konsten benämns genomgående som ”vår” konst. Beteckningen ”vår” verkar helt oproblematisk och är frekvent förekommande i såväl rubriker som löpande text – detta gäller för övrigt inte bara för utlandsmaterialet utan också för konstbevakningen som helhet under femtioårsperiodens två första decennier. Det enda exemplet vi har hittat där det finlandssvenska sätts i fokus kommer från Åbo Underrättelser den 16 november 1953. Kommentaren gäller typiskt nog beslutet att kalla en utställning i Sverige för ”Ung finsk konst” istället för ”Ung finländsk konst”.

Vid jämförelsen av 1950-talets pressklipp med tidigare och senare klipp syns ett tydligt och kanske inte helt oväntat mönster. I ett första skede beskrivs den unga statens internationella konstutbyte som ett sätt att göra finländska konstnärer och finländska seder och bruk kända i omvärlden. Fokus ligger därför på guldålderns konst och vissa senare men traditionellt inriktade konstnärer. Under 1950-talet sker en successiv förändring där utställningarna mer och mer förknippas med framsteg och modernitet, och där formgivningen får allt större utrymme. Namn som Aalto, Bryk och Wirkkala blir emblematiska för en form som är högmodern och samtidigt rotad i finsk natur och finskt hantverk.

Mest intensivt märks kanske detta i bevakningen av världsutställningen i Montreal 1967, där Ilvessalo, Kaipiainen, Pullinen, Tapiovaara och Wirkkala deltog med gigantiska installationer. Framträdande i jämförelse med Sverige är förstås också det ganska intensiva utbytet med länder som Östtyskland. Under 1970-talet och fram till idag blir det allt ovanligare att den nationella dimensionen kommenteras direkt i texterna. Däremot kan den framträda mer implicit, till exempel när ”fri” finsk konst ställs mot ”ofri” östkonst. Avslutningsvis kan vi dock konstatera att projektet ännu inte sammanställt ett tillräckligt underlag för att på ett mer nyanserat sätt ta ställning till den centrala frågeställningen om konstkritiken och det nationella. Det mesta av tiden har ägnats åt registrering av artiklar och sammanställning av statistiska data. Förhoppningsvis kommer medel att ställas till förfogande för assistans med detta arbete – det gäller ju registreringen av hela 50 års svenskspråkig konstkritik. Mer tid kan då ägnas åt att på allvar undersöka vad den finländska konsten och konstkritiken har haft för betydelse för konstruerandet av en ung nations enhet och identitet. Huvuddelen av det material vi hanterar i projektet är dock rikssvenskt, och förhoppningsvis kommer arbetet att kunna resultera i artiklar av flera forskare på båda sidor av Östersjön.

Fred Andersson, FD i konstvetenskap (Lunds universitet 2007) är sedan 2008 forskare och koordinator vid programmet i Visuella studier, Åbo Akademi. I sin undervisning och forskning använder han semiotiken som ett metodologiskt redskap för förståelsen av samverkan mellan ord och bild, visuell narration, bilders sociala dimension, samt “ord om bilder” i konstkritik.

För mer information, kontakta projektkoordinator Fred Andersson (franders@abo.fi) eller besök projektets hemsidor.


Under de senaste tio åren har vi kunnat se ett stigande intresse för de totalitära regimernas statligt styrda bildkonst, men också en växande nyansering och problematisering av själva begreppet ”totalitär”, Denna antologi från Aarhus universitet var ett bra exempel på det när den kom ut år 2010. Här samsas inslag från de mest olikartade forskningsinriktningar, vilket också visar hur svårt det är att anlägga en ideologiskt neutral synpunkt på denna typ av bilder. Bland antologins skribenter är det redaktören Mikkel Bolt Rasmussen som skulle ha svårast att svära sig fri från en vänsterståndpunkt, medan Jacob Wambergs bidrag är ett lika tydligt exempel på ett högertänkande av ett slag som gärna framträder med anspråk på att vara ”hermeneutiskt”. Här som i så många andra fall finns det anledning att påminna om filosofen Louis Althussers (1918-1990) strikta åtskillnad mellan vetenskap och ideologi, och hans studier av hur ideologi kanaliseras via ett förment ”vetenskapligt” språkbruk. Detta är av givna orsaker särskilt tydligt i våra social- och kulturvetenskaper, med deras historiska koppling till olika biopolitiska nationsprojekt.

Wambergs text är antologins längsta och har också en titel som korresponderar väl med formatet och anspråken: ”Wounded Working Heroes: Seeing Millet and van Gogh through the Cleft Lens of Totalitarianism (Adding Reflections from Kiefer and Baselitz)”. I en central passage får vi åter igen konfronteras med Vincent van Goghs gamla skor – med andra ord de skor som Martin Heidegger en gång vävde en hel existentiell mytologi kring, en mytologi som senare negerades av Meyer Shapiro och dekonstruerades av Jacques Derrida. Sällan har ett par skor gett upphov till så mycket tankemöda, och sällan har tankarna avslöjat så mycket om tänkarnas liv och föreställningar. Det är därmed svårt eller omöjligt att addera egna kommentarer utan att samtidigt avslöja sin egen bias. Och Wamberg går själv rakt i fällan när han påpekar att Derrida är ”en jude” (”a Jew”) vars språkfilosofiska distans stänger honom ute från hermeneutikens idealtillstånd – inlevelsen. Hur ska då å andra sidan vi läsare leva oss in i Wambergs värld och förstå varför han nödvändigtvis måste hänvisa till den fransk-algeriske filosofens judiska bakgrund i just detta sammanhang? Det historiska och ideologiska komplex som kontroversen kring van Goghs målningar av skor kretsar kring – föreställningen om materialitet och ”embodyment” som nycklar till fascismens världsbild – verkar på ett pinsamt sätt exponera författarens eget ”varande” i världen.

Kanske är detta helt i enlighet med den hermeneutiska principens sammansmältning av förståelsehorisonter, och Wambergs långa essä har utan tvivel ett stort värde när det gäller inkännande tolkningar av särskilt Millets lantarbetarbilder. Via Millet och van Gogh spårar han en kontinuitet över österrikaren Albin Egger-Lientz (1868-1926) och fram till nationalsocialistiska statskonstnärer som Elk Eber (1892–1941.) Det är inte svårt för honom att visa vari denna kontinuitet ligger. Lantarbetaren som en heroisk figur, i kamp med den motsträviga jorden, kopplas till visuella tecken för aggressivitet och kraft. Den skarpa solskuggan som döljer arbetarens blick under hatten i Egger-Lientz Skördemannen (1918) betecknar mellanmänsklighetens försvinnande när livet reduceras till rå handling. I soldatbilder som Elk Ebers Den sista handgranaten (1937, ingick i Adolf Hitlers privata samling) återkommer samma tecken.

Utgångspunkten för hela Wambergs studie är en känd målning av Hermann Görings särskilda skyddsling Werner Peiner (1897-1984), en målning från år 1933 – Deutsche Erde (tysk jord.) Här är bonden eller arbetaren reducerad till en detalj i ett breughelskt fågelperspektiv där de stora fälten och harvens nästan snörräta spår understryker kontinuitet och välstånd. Men vilken kontrast är det inte mellan sådana vyer och dem vi ser hos Anselm Kiefer (f. 1945) och Georg Baselitz (f. 1938.) Kiefers tyska åkrar är ödsliga som efter ett bombanfall, Baselitz egendomliga ”hjältar” från 1960-talet klarar knappast ens av att hålla sina egna sönderfallande kroppsdelar samlade. I Kiefers och Baselitz bearbetande av Tysklands nationella trauma dominerar ännu den metonymiska kopplingen mellan blod och jord, verkar Wamberg mena. Den har inte dekonstruerats (som i Derridas analys av Heideggers text) utan ytterligare exponerats, men nu via de slagna hjältarnas öppna sår – ”Wounded Working Heroes”. Den totalitära kopplingens hermeneutik visar sig till slut vara en kroppens hermeneutik där den nutida målarens uppgående i den fysiska målarakten tolkas som ett sorgearbete över en förlorad enhet mellan konstnären, folket och jorden. Men i hur stor utsträckning beror den kontinuitet som Wamberg utpekar på hans eget deltagande i detta sorgearbete, och i hur stor utsträckning utesluter den andra kontexter av helt annan karaktär? Kanske är kontinuiteten bara alltför lätt att visa.

Ett annat längre bidrag, Christina Kiaers essä ”Modern Soviet Art Meets America”, låter oss möta en av den socialistiska realismens mest uppmärksammade företrädare – den sovjetiske målaren Alexander Deineka (1899-1969.) År 1935 sändes Deineka på resa till USA, utvald att representera sina kollegor i samband med en utställning av samtida sovjetisk konst. Han skildrade sina intryck i en känd serie snabba skisser och gouacher, av vilka några utarbetades till fullbordade målningar året därpå. Det mest kända exemplet är målningen Uttråkad (1936), som i hemlandet kom att tolkas som ett memento över den borgerliga livsstilens andliga tomhet i Väst. Kvinnan i bilden var gift med en av sönerna i den förmögna familj i vars hus Deineka bodde under vistelsen, och interiören där hon sitter kan lätt kännas igen från samtida fotografier.

I sin studie betonar Kiaer hur detta verk och det tillrättalagda mottagande det fick i Sovjet står i motsättning till den betydligt mer bejakande attityden i Deinekas skissmaterial. I synnerhet granskar Kiaer kvinnobilderna i materialet. Hon ser hur Deineka tillfredsställer en förväntan om en satirisk återgivning av könsroller och mode i USA, men också hur han tillåter sig en erotisk blick som avviker från de kyska framställningar av den nakna, sunda kroppen som annars dominerade hans konst. Men både utlevelsen och idealiseringen var konsekvenser av Deinekas bakgrund i det ryska avantgardet, och i sin fallstudie kan därmed Kiaer nyansera bilden av den totalitära konsten. Sedan början av 2000-talet arbetar denna dansk-amerikanska forskare med ett fortgående projekt för att främja en konsthistorieskrivning där de socialistiska ländernas konst görs begriplig snarare än att behandlas som en främmande anomali.

Att den statliga styrningen av bildkonsten i Sovjet var långt ifrån konsekvent eller entydig ens under skådeprocessernas tid framhävs av Andrea Rusnocks bidrag ”The Art of Collectivisation” om konstutställningen vid den stora allsovjetiska jordbruksutställningen 1939. Att detta inte heller var fallet i Mussolinis Italien vet den som sett blandningen av futurism och klassicism i 1930-talets program för offentlig utsmyckning. I Italien har den fascistiska tidens konst och arkitektur förblivit ett accepterat men sällan diskuterat inslag i det offentliga rummet, vilket får Marla Stone att tala om ”en ny kulturell vändning” i sitt bidrag om nutida italienska studier av fascismens historia. En annan medarbetare i antologin, Sandra Esslinger, hittar spår av modernistisk estetik till och med i det nationalsocialistiska konstprogrammets heligaste tempel – Haus der Deutschen Kunst i München. Dock inte i de under nazismen exponerade verken av målare som Peiner och skulptörer som Breker, utan i verkens disponering och belysning – tydligt präglade av den vita kubens estetik, i skarp kontrast till de kaotiskt hängda väggar där den ”urartade” modernismen samtidigt visades upp.

Två intressanta bidrag handlar om konsten i DDR. Kristine Nielsen utgår i sin studie ”What Ever Happened to Ernst Barlach” från den kända bilden där en staty föreställande Friedrich Engels hänger i en lyftkran. Men hur många av alla oss som sett den bilden har reflekterat över dess ursprung och kontext? Bilden vann världsrykte först när den prytt affischen och katalogomslaget till den internationella vandringsutställningen Art of Two Germanys (2009-10.) Där kom den att tolkas som en bild av den totalitära konstens bankrutt och den politiska och estetiska liberalismens seger. Den kom att ingå i en visuell retorik där socialistisk östkonst framställs som det främmande andra – en oönskad del som opererats bort. Intressant nog pekar bildens ursprungshistoria i rakt motsatt riktning. Den togs av den östtyska modefotografen Sibylle Bergemann (1941-2010) som del av en dokumentation under åren 1984-86 av tillkomsten och iordningställandet av Marx-Engelsmonumentet av skulptören Ludwig Engelhardt (1924-2001.) Monumentet finns fortfarande vid Marx-Engels-Forum i Berlin, om än med ändrad placering och riktning efter att torget bytte namn år 2010. Det faktum att Bergemanns bildserie inte visar nedtagandet utan tvärtom upprättandet av ett monument, och att detta monument aldrig sedan dess har tagits ner utan tvärtom ansetts värt att bevara (även efter namnbytet), ger tillgång till en helt andra tolkningsmöjligheter.

Nielsen väljer två referenspunkter för att frilägga dessa tolkningsmöjligheter. För det första arbetet i den kommitté som bildades i Berlin 1992 för att bedöma vilka offentliga konstverk från DDR-tiden som kunde anses värda att bevara. För det andra den stora betydelse som Ernst Barlach (1870-1938) kom att få för skulptur och skulpturundervisning i DDR. Nielsen avslöjar ett intressant växelspel mellan ”historiskt” och ”konstnärligt” intresse i 1990-talets bevarandebeslut, och visar samtidigt hur utsagor om verkens konstnärliga värden kunde legitimeras med hänvisning till den tidige modernisten Barlach. Detta verkar gälla såväl tiden före som tiden efter 1989. Barlachs under andra världskriget förstörda krigsmonument i katedralen i Güstrow (1927) var en levande mental bild för många DDR-medborgare, och monumentet föreställde en ängel som i en upphängningsanordning svävade i katedralens rum. Att Sibylle Bergemanns fotografi av den svävande Engels uppfattades som en anspelning på denna ännu levande bild av en gudomlig varelse är lika följdriktigt som att bilden senare i en västlig kontext kom att uppfattas som ett bevis på ”ängelns” fall.

DDR-målarna Bernhard Kretzschmar (1889-1972) och Wolfgang Mattheuer (1927-2004) är ämnet för Jørn Guldbergs bidrag ”Legacy, Heritage or History?”. Som författaren påpekar representerade dessa två konstnärer såväl olika generationer som mycket olikartade strategier när det gällde att förhålla sig till kommunistpartiet SED och dess konstpolitik. Kretzschmar, den äldre av de två, hade på 1920-talet varit en del av den satiriska vänstervåg som kritiker gärna refererade till när DDR-konstens genealogi skulle konstrueras. Men efter 1946 skapade Kretzschmar en lågmäld konst och reste sällan bort från sina plikter som akademiprofessor i Dresden, trots att hans bild av Eisenhüttenstadt (grundad 1950 som Stalinstadt) blev en av de mest spridda symbolerna för den nya statens sociala och industriella ambitioner. Helt annorlunda var det med Mattheuer – ofta aktiv i kulturpolitik och konstdebatt, och DDR:s mest uppmärksammade företrädare för 1960-talets kritiska realism. I internationell konsthistorieskrivning har den kritiska realismen helt kommit i skuggan av annan konst, och det finns en påfallande omedvetenhet om hur vanlig den var inte bara i östkonsten utan också bland vänsterradikala konstnärer i Väst.

Som kritisk realist var Mattheuer ständigt en potentiell dissident som ofta utnyttjade drömliknande iscensättningar och mytologiska referenser för att i förtäckt form kunna kritisera maskspel, instängdhet och stagnation i hemlandet. Ändå trodde han i det längsta på den socialistiska utopin. Frågan som Guldberg ställer sig är vilken relevans Mattheuers kritiska bilder kan ha idag när den politiska värld han levde i inte längre finns, men den mest brännande frågan är nog ändå hur en konst som denna kan placeras i samma totalitära fålla som Alexander Gerasimovs i Stalins Sovjet eller Elk Ebers i Hitlers Tyskland. Det kan den rimligtvis inte – och här närmar vi oss kärnpunkten i den omfattade nyläsning av den totalitära konsten som antologin är ett uttryck för.

Wolfgang Mattheuers visuella värld var ibland slående lik den vi ser i Max Beckmanns 1920-talsmåleri, men deras ideologiska utgångspunkter var mycket olikartade (se Olaf Peters bidrag.) När den märklige tecknaren Fidus (Hugo Höppener, 1868-1948) föreställde sig det harmoniska bondesamhällets återställande genom arméer av kristusliknande män med spadar var han redan (1930) beredd att gå in som medlem i Hitlers parti, men som konstnär var han för egensinnig för att någonsin kunna bli något annat än en särling i marginalen (se Anders V. Munchs bidrag.) En bilds ideologiska tillhörighet kan inte avläsas enbart på basis av dess utseende, lika litet som konstnärens medvetna ideologiska avsikt alltid överensstämmer med bildernas faktiska effekt.

Här vill jag till slut nämna forskaren Paul Jaskot, som i sitt bidrag frågar sig om Hitlers statliga byggande och dess ekonomiska organisation kan ses som ”en totalitär modell” eller ”ett fascistiskt undantag”. Till det yttre kan Hitlers och Stalins byggande lätt ses som uttryck för samma totalitära modell. Men i samtida tysk arkitekturteori finner Jaskot en hel arkitektonisk ideologi, aktivt understödd av Hitler, som betonar värdet av traditionella material och inte bara traditionella former. Med riktig sten skulle det tredje riket byggas – tysk sten, som en garanti för verkets eviga bestånd. Jaskot undviker att ge ett entydigt svar på sin fråga, men för mig är det svårt att inte se hur hans exempel förtydligar att olika sätt att se på värde och produktion skapar helt olika varianter av moderniteten och av de sätt på vilka den legitimeras som uttryck för ”folkets vilja”. Å ena sidan värdet som en outtömlig enhet mellan ”jord och värld” (som hos Heidegger), å andra sidan den nya värld och de nya värden som skulle skapas av ett kollektiv i ständig rörelse.
Helene Schjerfbeck (1862–1946) behövde modeller främst för att fånga ansikten på duken. Själv ansåg hon att hon för det mesta målat fattiga barn, men under hennes långa liv hann både unga och gamla sitta modell för henne. Den modell som otvivelaktigt hade den mest dramatiska bakgrunden var grevinnan Marina de Heyden, som hon målade i Hyvinge åren 1917 och 1918. Marina levnadshistoria är värd att berättas i samband med en dokumentation, som bekräftar att Schjerfbeck hade henne som förebild i tre gouacher och att hon satt modell för ett porträtt i olja.
Att Marina de Heyden varit förebild för gouacherna blev kartlagt strax före tryckningen av publikationen Helene Schjerfbeck 150 år, (Konstmuseet Ateneum), som utkom i samband med Schjerfbecks jubileumsutställning 2012 på Ateneum. Identitetens fastställande var resultatet av ett samarbete mellan fil.mag. Leena Ahtola-Moorhouse och undertecknad. [1]  Emellertid har modellen för Emigranten varit helt okänd och presenteras och verifieras nu för första gången av undertecknad för Tahitis läsare. Gouacherna och porträttet, som Schjerfbeck omnämner som Flyktingen men som idag är känt under namnet Emigranten [2], är i privat ägo i Finland. Marina de Heyden (1889–1969) levde ett långt och dramatiskt liv och dog vid en ålder av 80 år. Hon var dotter till greve Alexander Feodorovich de Heyden, som började sin karriär som löjtnant i den kejserliga flottan för att senare bli kejsare Nikolai II:s adjutant. Marina bodde sina första åtta år med sina föräldrar och syskon i guvernörspalatset i Helsingfors emedan farfadern, greve Fjodor von Heyden (1821–1900) verkade som generalguvernör i Storfurstendömet Finland 1881–1897. Familjen de Heyden flyttade 1897 till Sankt Petersburg. Somrarna firades på villan i Juustila by nära Viborg.

Marinas mor var enda barnet och hon övergavs av sin egen mor då hon endast var tre år gammal.  På grund av detta uppfostrades modern från tidig ålder av Aurora Karamzin, som var äldre syster till Marinas morfarsmor och sålunda kom denna dam att också bli Marinas ställföreträdande mormor.  Marina växte upp i Sankt Petersburg inom den högsta aristokratin kring den kejserliga familjen, och gjorde debut på hösten år 1907, vilket innebar en presentation vid hovet. Hon var då 18 år gammal, vacker, blond och välväxt.

På de otaliga baler som följde på Marinas debut började greve Arvid von Manteuffel, av tysk härkomst och löjtnant vid Kejsarinnan Maria Fjodorovnas kavalleriregemente, uppvakta henne. Marina, ung och naiv, var mycket smickrad över att denna eftertraktade ungkarl uppvaktade just henne.  Han var stilig och svag för såväl vackra kvinnor som kortspel. Det dröjde inte länge innan greven friade till henne och datum för bröllopet fastslogs till den 23 april 1908.

Arvid tillbringade mycket tid vid spelborden medan Marina aktivt verkade som skådespelerare inom den amatörteater som fursten Nikolai Sumarokov-Elston Yusupov grundat 1905. Furst Nikolai Jusupov och hans yngre broder furst Felix var söner till Rysslands förmögnaste kvinna, furstinnan Zinaida Yusupov, gift med greve Felix Nikolaievich Sumarokov-Elston. Felix Yusupov var med i konspirationen mot Grigorij Rasputin som ledde till mordet på honom 1916, strax före den ryska revolutionen.

Under teaterrepetitionerna blev Marina och Nikolai förälskade i varandra. Förälskelsen växte till kärlek och Nikolai ville gifta sig med henne. Gåvor inför bröllopet med greve Manteuffel hade emellertid börjat strömma in, datum för bröllopet var fastslaget och Marina ansåg det omöjligt att bryta förlovningen, fastän hon insåg att hon älskade Nikolai Yusupov.

På initiativ och uppmuntrad av Nikolais bror Felix åkte Marina i en droska kvällen före bröllopet förklädd i en kokotts cape för att supera med Nikolai. Marina trodde själv att capen tillhörde brödernas mor, furstinnan Zinaida Yusupov. Det skulle visa sig att denna åktur senare fick synnerligen ödesdigra följder.

Vigseln mellan Marina och Arvid satte inte stopp för passionen mellan Nikolai och Marina. Bröllopsresan styrdes till Paris dit även Nikolai anlände något senare och förhållandet mellan honom och Marina fördjupades. Greven blev medveten om kärleksaffären och han bad att få träffa Nikolai i enrum i Paris. Efter diskussion gick Arvid ädelmodigt och gentlemannamässigt med på att efter ett år överväga en skilsmässa. Han bestämde dock att Marina skulle fara från Paris fortast möjligt, bort från skvaller och intriger, till villan i Juustila och stanna där tiden ut.

Skandalen var enorm, en av de största i hovets historia. Skilsmässan skulle antagligen ha trätt i kraft såsom greve Manteuffel lovat om inte han fått kännedom om den hemliga supén kvällen före bröllopet. Vetskapen om att hans blivande hustru färdats genom staden i en kokotts skepnad beredde honom en sådan skam att han utmanade fursten på duell.

Marina hade enligt överenskommelse med sin man lämnat Paris och åkte med sin mor via Sankt Petersburg till Juustila. Hon trodde att duellplanerna mellan Manteuffel och Yusupov inte skulle förverkligas och väntade ivrigt på att älskaren skulle komma till Juustila. Deras planer var att fortast möjligt gå ”i landsflykt” i Paris.

Nikolai sände telegram till Marina och meddelade att han anländer till Juustila måndagen den 23 juni (1908). Men han anlände aldrig på den utsatta dagen. I stället kom ett telegram från Marinas far med den tragiska nyheten att hennes man skjutit fursten till döds. Det visade sig att Nikolai skjutit ett skott i luften medan Arvid siktat på fursten men missat. Men det andra skottet fann sitt mål och dödade Nikolai. Efter duellen tog Arvid von Manteuffel omedelbart avsked ur armén och avreste till sitt gods i Baltikum. Han och Marinas vägar skildes för gott.

Marina blev nedbruten av sorg och tillbringade tre månader som konvalescent på Hyvinge sanatorium norr om Helsingfors. Efter det levde hon under många år i Europa, främst i Paris, tills skandalen småningom ebbade ut men aldrig glömdes.

Våren 1916 gifte Marina om sig med kavallerikaptenen Mihail Tsitsagov. Efter revolutionen 1917 kom Marina ensam som flykting på sommaren från Sankt Petersburg till Hyvinge sanatorium. Följande år anlände även hennes man till Hyvinge där de bodde tillsammans under våren 1918. Schjerfbeck längtade efter en lämplig modell för att förverkliga en vision av en fristående målning i Constantin Guys anda. Hon till och med skrev brev till sin kusin Esther Brusiin (f. Lupander, modell till Schjerfbecks Balskorna/Sidenskon, 1882) och bad att få en aftonklänning, som inte längre var i användning. Hon skriver: ”Den får vara gammalmodig och medfaren, och litet vid tager sig bra ut – men jag är nöjd med det som kan avstås, som är avlagd för alltid.[3]

Schjerfbeck blir glad då hon hösten 1917 får syn på en aristokratisk dam på promenad bärande på ett parasoll. Hon anser att hon nu funnit sin modell och kan äntligen förverkliga sina planer. Det är en rysk emigrant, en förfinad och elegant grevinna.[4]

Modellen, Marina de Heyden Tsitsagov, blev emellertid tvungen att brådstörtat nämnda höst resa till Sankt Petersburg för att försöka rädda en del av sin egendom. Enligt Schjerfbecks brev och efterlämnade dokument verkar det som om hon av den orsaken aldrig fick Marina de Heyden som modell den hösten [5], utan målar istället tre gouacher av grevinnan ur minnet: Den flyende grevinnan, A la Guys Sittande dam och Fantasi (huvudbild av Den flyende grevinnan). Einar Reuter skriver: ”Den flyende grevinnan är en helt liten, förtrollande vacker gouache, som visar en snabbt framilande kvinna i helfigur med blicken nedåt och handen hållande ihop kjolen. Rörelsen går diagonalt åt vänster, färgen är ljusgrå, skiftande i beige med inslag av rött och ockra.”[6] Den andra gouachen föreställer grevinnan sittande en face, också den i helfigur, i mästerligt ansatta toner. På den tredje målningen har Schjerfbeck enbart återgett ansiktet.

Marina återvänder till Hyvinge från Sankt Petersburg och 1918 beställer hon ett porträtt av Schjerfbeck, som skriver till Reuter: ”En rysk dam har bedt mig måla henne, en verldsdam ung lång blond”.[7] Men sittningen avbryts av en ny resa till Sankt Petersburg.[8] ”På ’frun’ som jag målar har jag sett – och nu har hon rest till H:fors – P.burg – efter pengar – kan man komma tillbaka från Petersburg?”  Men Marina återvänder till Hyvinge och hon fortsätter att sitta modell för Schjerfbeck.

    Nu har lusten vaknat för de stora färgfläckarna, de stora penseltagen som symbolisera naturen (?). Mme T. har tvungit mig till arbete, hon ’får allt hvad hon vill, bara hennes man inte är med’, hon behärskar mig *), jag vill nu gerna måla det förfinade, intelligenta och äventyrsälskande, ryskt naturliga hos henne, i grått o. rosa. Hon skulle behärska er med, jag förstår att hon ’haft’ så många dueller i Paris, Italien. Porträttet vill hon låta fotografera för en rysk konsttidskrift!? Det fortsätter med det i höst i H.fors, hon kommer då från Brändö.
    *) inte gör jag ett penseldrag annorlunda för hennes skull.[9]

En månad senare skriver Schjerfbeck åter till Reuter:

    Mme Tchitchagoff har på min begäran sändt sin fotografi, sedan en gammal sak är slutad börjar jag arbeta i sommar efter den litet. Hon kommer nog till Ekenäs, tror jag, för ett par dagar sedan och jag försöker få något av det. Jag har ändå lust att måla denna, högmodiga varelse, hon har något artistiskt, äventyrsälskande.[10]

Marina kom av någon anledning aldrig efter porträttet och såsom Schjerfbeck skriver blir det hennes om det blir oinlöst: ”…och det ser ut som om jag fick behålla ´världsdamen´ från i våras, avrest utan att lämna adress. Då får jag måla på det och om två år är det mitt.”[11]

Det anses att Marina fick en son med kapten Tsitsagov och att äktenskapet slutade med skilsmässa. Hon emigrerade till Paris och enligt hörsägen försörjde hon sig som dansös på caféestrader och gifte sig eventuellt senare med en italiensk greve. Gouacherna och i synnerhet Emigranten har fått en ny, djupare dimension efter det att modellen blivit identifierad som grevinnan Marina de Heyden. Hon satt modell för porträttet i olja för nittiofem år sedan. Tidigare har målningen daterats till 1917, men det korrekta årtalet är bevisligen 1918. H. Ahtela (pseudonym för Einar Reuter) nämner i sin verkförteckning i monografin Helena Schjerfbeck, 1953 två målningar på sidan 363, nämligen nr 477 vid namn Emigranten och ett porträtt av fru Fru Marina Tschitsjakov nr 488, men det är inte fråga om två skilda målningar utan om ett och samma porträtt. Schjerfbeck har studerat och mästerligt fångat grevinnans personlighet och skönhet på duken. Hon är reslig, blond och allvarlig och hon verkar vara försjunken i sina egna tankar. Övre delen av målningen håller sig överlag till en gröngrå färgskala, förutom de röda läpparna och den svagt rosa färgtonen på ögonlocken och näsryggen. Det rosa upprepas i dräktens penseldrag med inslag av grått. Schjerfbecks kännspaka färgaccenter syns främst i ansiktet och på halsen.

Marina de Heyden nämner inte målningen i sin självbiografi. Tänkte hon under åren i exil på porträttet, som hon av någon anledning lämnade oinlöst? Knappast anade hon att målarinnan hon anlitade, en dag skulle räknas till en av de främsta konstnärerna i Norden.
En av de mest uppmärksammade och mest kvalitativa begivenheterna under årets omgång av Venedigbiennalen har varit Fondazione Pradas återuppförande av utställningen When Attitudes Become Form i sitt palats Ca’ Corner de la Regina vid Grande Canale. I min text vill jag diskutera händelsen ur ett flertal perspektiv: som en form av konsthistorieskrivande, som en samtida utställningsproduktion, som en konstupplevelse samt som en postmodern repetitionsövning. Att se konstutställningen som en form av konsthistorieskrivning har blivit en allt tydligare artikulerad metod särskilt inom forskningen av det senaste århundradets konstutveckling. En av de tidigaste dokumentationerna av den moderna konstutställningen och så en manifestation av presentationsformatets betydelse var amerikanen Bruce Altshuler som genom sin studie av det moderna avantgardets händelser gav en modell för studiet av utställningen som form.[1]

De senaste 15 åren har utställningsforskningen expanderat som forskningsområde i takt med att allt fler curatorsutbildningar har etablerats både inom vetenskapsuniversitet och inom konstuniversitet.[2] När curatorn som professionell aktör blivit tydligare blir även behovet av att definiera och kritiskt granska dennes aktiviteter, processer och produktioner. Konstutställningens diskurs blir därmed ett mångdimensionerat och brett aktivitetsfält, där kunskapsproduktioner, maktstrukturer och institutionella processer kräver allt mer differentierade tolkningsmetoder och analytiska verktyg.
Samtidigt har konstverkets förändrade former krävt ett förhållningssätt som vid analys och dokumentation tydligare tar i beaktande en precisering av verkets tid och rum. Platsspecificiteten har krävt en expanderad formanalys samtidigt som den tidsbaserade presentationen med inriktning på event och performance kräver ett förhållningssätt som ser den temporala närvaron som väsentlig på bekostnad av materiell beständighet eller formfasta hanterbara entiteter

Dessa båda riktningar, curatorprofessionens utveckling och konstverkets dematerialisering, har ofta setts ha fått sin början och sin tydligaste manifestation under 1960-talet. Därför är det inte förvånansvärt att en av de händelser som inom den utställningshistoriska forskningen har kanoniserats högt över alla andra är utställningen som förkortat brukar kallas When Attitudes Become Form, planerad, sammanställd och genomförd av schweizaren Harald Szeemann på Kunsthalle Bern under våren 1969. Harald Szeemann som gick bort 2005 72 år gammal blev en legend redan under sin livstid. Han har tillskrivits titeln som den första nutida curatorn som genom sin praktik formade den nutida samlingsutställningen. Karakteristiskt för denna curatoriella praktik är sammanställningar av presenterade konstverk kring en tematisk helhet med även oväntade kombinationer och dialoger mellan verken och uttrycken. Szeemann, som var utbildad konsthistoriker, arkeolog och journalist hann göra mer än 200 utställningar och samlade ett vida respekterat privat arkiv och bibliotek kring samtidskonsten som år 2011 inköptes av den amerikanska Getty Research Institute.

Utställningen från 1969 hette egentligen ”LIVE IN YOUR HEAD” med undertiteln och tillägget ”When Attitudes Become Form (Works, Processes, Concepts, Situations, Information)”. Det var en presentation av dåtida till stor del unga konstnärer från både USA och Europa. De sammanlagt 70 namnen klingar idag bekanta som representanter för konsthistoriens efterkrigstida epok. Szeemann summerade de konstnärliga strategierna i originalkatalogen så här:

    The artists represented in this present exhibition are in no way object-makers. On the contrary, they aspire to freedom from the object, and in this way deepen the levels of meaning of the object, reveal the meaning of those levels beyond the object. They want the artistic process itself to remain visible in the end product and in the ‘exhibition’.[3]

I efterhand är det anmärkningsvärt att notera sammanställningen och rekapitulera hur introduktionen av såväl grupputställningen och de både konceptuellt och materiellt nyskapande konstverken och konstnärliga strategierna etablerades i kärnan av den växande konstvärlden i förändring.  Utställningen sågs av 7000 besökare i Bern och fortsatte sedan i lite olika konstellationer till Krefelt i Tyskland och till ICA i London. Då kritiserades den rejält för sin avvikande attityd. Idag ingår den som en självklar del i alla curatorstudenters källförteckning och litteraturlista. Fondazione Pradas satsning på att återuppföra Szeemanns legendariska utställning måste ses som ytterst exceptionell. Den fungerar naturligtvis som en stadfästning av stiftelsens position som en av de mest inflytelserika och kvalitativa aktörerna inom samtidskonstens fält i Italien men även internationellt sett.[4] En fördjupning i det kanoniserade materialet ger dem en mycket stark kulturell och konstnärlig position i den eviga kampen om tolkningsföreträden för värdeladdade betydelseformationer inom pågående historieskrivning. Samtidigt är det en tydlig etablering av stiftelsens position i Venedig, där ett samarbete med staden gett dem tillgång till ett centralt 1800-tals palats vid Canale Grande för sin utställningsverksamhet. Ur ett konsthistoriskt och samtidskonstforskningsperspektiv är satsningen på ett återuppförande specifikt intressant. Samarbete har skett med forskare från Berns konsthall och från Getty Research Institute i Los Angeles. Processen har haft som intention att genom arkivmaterial göra en grundläggande kartläggning av utställningen såsom den uppfördes 1969. Utgångspunkten har varit antagandet att framställningen såsom den uppfördes under Szeemanns övervakning kan ses som ett språk, en text som genom noggrann analys ger kunskap om väsentliga metoder för förståelsen av den samtida konstens utveckling och betydelseformationer.[5] Över 1000 dokumentära fotografier har analyserats, relaterat material från curatorns arkiv har fungerat som referenser för en kontextualisering, kommentarer från samtida media ger ett vidgat perspektiv på receptionen och produktionsprocessen har dissekerats i minsta detalj för att utröna hur de slutgiltiga besluten har fattats. Därtill har många av de involverade personerna, inte minst deltagande konstnärer, ombetts att ge sina minnesbilder och erfarenheter från händelsen.

Utställningen har behandlats som en arkeologisk utgrävning och hanteras som en ready-made av den ansvarige curatorn Germano Celant. Den formella strukturen för denna ready-made för med sig att det inte bara är de presenterade verken som visas i Ca Corner-palatset. Utställningen ses därtill även ha innefattat det utrymme som originalet presenterades i.[6] Det som är förstummande i Venedig-presentationen är att man i palatsets utrymmen byggt in interiören från konsthallen i Bern. Skalan, materialen, den arkitektoniska stilen och detaljerna från lokalerna i en byggnad från 1918 har i sin helhet inkorporerats i de freskotäckta salarna i det venetianska palatset. Ambitionen att minutiöst återuppföra Szeemanns utställning nästan 45 år senare har inneburit att man samlat alla befintliga verk från utställningen i någon form. De verk som hamnat i olika samlingar har kunnat lånas in i en stor omfattning, några har inte kunnat förflyttas på grund av sköra material. På plats finns originalverk av bland andra Carl Andre, Claes Oldenburg, Bruce Nauman, Eva Hesse, Giovanni Anselmo, Hanne Darboven och Richard Tuttle.  Andra verk har återuppförts, antingen tillsammans med ännu aktiva konstnärer, eller i samarbete med ansvariga för bortgånga konstnärers kvarlåtenskap. Dessa är exempelvis verk av Joseph Beuys, Daniel Buren, Walter De Maria, Jan Dibbets, Alain Jacquet, Joseph Kosuth, Sol LeWitt, Keith Sonnier, Ger van Elk, och Lawrence Weiner. De verk som varit omöjliga att materialisera representeras med utplaceringar av dokumentära fotografier på den plats i utställningen de tidigare visats på. Denna kartläggning summerar en samlingsutställning som är en fascinerande uppvisning av detaljerad arkeologiskt forskningsarbete. Upplevelsen av utställningen är minst sagt dubbel. Det är naturligtvis möjligt att sätta sig in i det konsthistoriska materialet och avläsa estetiska och konstnärliga val, se processer, relationer och rumsliga lösningar verk emellan. Det är intressant att tänka på att utställningen år 1969 avvek betydligt från gängse konventioner att visa konstverk. Här var det fråga om att låta arbetsprocessen vara synlig i verkets relation till betraktaren. Upplevelsen frigjordes genom att inga tydliga avgränsningar i form av upphöjande piedestaler eller olika fokuserande inramningar användes. Den materiella närvaron, de flesta verkens direkta beröring till arkitekturen, främst till golvet, påvisade närheten till rummet, till de involverade människorna och till betraktarna som helhet.

Denna fascinerande innovation i konstförmedling och reception som skedde under 1960-talet är sannolikt skälet till att When Attitudes Become Form har fått den position som den har inom utställningshistorien och att arrangörerna varit närmast besatta av att göra allt för att få möjlighet att uppleva och analysera händelse ”just såsom den var”.[7]

Där blir dubbelheten i upplevelsen av utställningen tydlig. Att presentera historien såsom den var är uppenbarligen inte möjligt. Men den spöklikhet och den förskjutning av betydelseformationer som sker blir oerhört intressant just genom att realiseringen av projektet rör sig på en så hög nivå. Ambitionen med att göra framställningen korrekt ger den dimensioner som blir unika inte minst på grund av den venetianska kontexten. Upplevelsen får en postmodern prägel genom bruket av strategier som brukar kallas retro, det att flera kulturella tidsnivåer blir överlappande, att lekfullheten samsas med något mycket allvarligt och att det finns en melankoli över något förlorat som man inte riktigt är klar med. Hela framställningen blir som ett spel mellan lust och förlust. Curatorn Germano Celant har i sitt arbete med realiseringen av projektet haft ett nära samarbete konstnären Tomas Demand och arkitekten Rem Koolhaas, vilka båda har förskjutningen som en del av sin konstnärliga strategi. Demand arbetar med att replikera realistiska miljöer i pappersmaterial för att sedan fotografera dem, med resultat i bilder som på allvar utmanar tankar om mimesis, dokument och dualismen mellan fiktion och verklighet. Koolhaas har som ledare av arkitekturbyrån OMA sedan 1970-talet varit banbrytande inom urbanismen och strakt motsatt sig idéer om arkitekturens funktion som inriktad på harmoniska miljöer.

Det stora ögonblicket i arbetsprocessen har tydligt varit då man efter att ha kommit fram till behovet av en tredimensionell realisering av framställningen upptäckt att volymen av Berns konsthall faktiskt var möjlig att i full skala införliva i det venetianska palatset.[8] Denna insikt har naturligtvis varit avgörande för projektets framgång. Som betraktare tar det en stund att inse hur de överlappande skikten av arkitektur går omlott. De detaljerat inpassade nya vita väggarna smyger sig in i alla stuckaturer och pelarformationer. När ögat väl har hittat gränsgången, skikten, skarvarna och fogarna, är det svårt att se något annat. Illusionen har spruckit samtidigt som en annan illusion har tagit över. Skiftningen mellan upplevelserna sker smidigt och formar en tredimensionell bild av en resa genom tiden, genom estetiska strategier och möjligheterna att illustrera konsthistorien.

Återuppförandet av When Attitudes Become Form är ett närmast fulländat gesällprov på en gryende praktikbaserad forskning inom utställningshistorisk genre. Den ger material för fördjupade utställningsteoretiska analyser och för utarbetandet av teorier kring det curatoriella. Samtidigt blir presentationen ett konstverk i sig, som genom estetiska, temporala och spatiala förskjutningar rubbar illusionen om möjligheterna att greppa det förgångna och osäkrar idén om utställningen som en hanterbar ready made.

Det vi kan kalla arbetarkonst är en bildkonst som är intimt förknippad med industrisamhället och den socialistiska arbetarrörelsen.[1] Därför är också dess historia förhållandevis kort, även om det har gjorts försök att föra dess genealogi tillbaka till de tidigaste bilderna av arbetsliv i förhistoriska kulturer. Själva begreppet arbetarkonst underförstår inte bara en idé om en viss sorts konst utan också om en viss sorts människa. Denna människa är arbetaren, representanten för arbetssäljaren som klass i det moderna kapitalistiska samhället.

Arbetarkonsten artikulerar arbetarklassens villkor och kamp. Med den svenske litteraturvetaren Magnus Nilssons (f. 1975) ord kan arbetarkonst och annan arbetarkultur definieras som den kultur vars reception ”i avgörande grad påverkas av att den kopplas samman med arbetarklassen”.[2] Hur denna definition kan tolkas i förhållande till Nilssons definition av arbetarlitteratur har jag redogjort för i en tidigare artikel.[3]

Definitionen är inte oproblematisk eftersom Nilsson inte närmare specificerar sin definition av ”arbetarklassen”. Skall arbetarklassen förstås som ett historiskt subjekt som agerar via arbetarklassens organisationer? I så fall reduceras arbetarklassens subjektivering till en fråga om kampen mellan arbete och kapital, en kamp där arbete måste förstås som en fråga om monetär värdebildning. Arbetaren är i detta sammanhang alltid en arbetssäljare.

Men det finns också andra typer av arbete – inte minst kvinnors obetalda arbete i hemmen. Nilsson förtiger i sin definition den problematisering av begreppet arbete som aktualiserats i nutida arbetslivsforskning, och hos feministiska marxister som Catharine MacKinnon (f. 1946) i hennes Toward a Feminst Theory of the State (1989). Istället förespråkar Nilsson en mer språkligt baserad analys av själva begreppet arbetarkonst, och med hänvisning till Wittgenstein hävdar han att varje försök att definiera begreppet är missriktat eftersom det kommer att utesluta sammanhang där det har använts på ett avvikande sätt. Det avgörande för Nilsson är med andra ord inte definitionen utan receptionen – hur begreppet arbetarkonst har formats genom att tolkningen av olika texter och bilder ”i avgörande grad” påverkats av kopplingar till arbetarklassen. Här förblir dock ”arbetarklassen” en bristfälligt definierad storhet som sätts inom parentes och tas för given i en analys som i sista hand handlar om språk och ideologi.

Enligt Nilsson är arbetarkonst i första hand ett ideologiskt begrepp, eftersom själva dess förekomst och användning förutsätter konfliktfyllda ideologiska relationer. Så som jag själv tolkar Nilssons resonemang torde det då handla om två sådana relationer. För det första relationen mellan arbetarkonsten och den klass som den representerar, och för det andra relationen mellan arbetarkonsten och annan konst. Relationen mellan arbetarkonsten och arbetarklassen får empirisk och historisk konkretion när vi studerar bilders spridning i sammanhang och rum där gemenskaper för arbetare formats. Men en teoretiker som Magnus Nilsson är inte till någon stor hjälp här eftersom han dels underlåter att diskutera begreppet arbetarklass, dels avfärdar ett empiriskt inriktat studium av arbetarkonstens spridningskanaler. Att granska vilken konst och litteratur som varit om, för och av arbetare riskerar enligt honom att ”osynliggöra aspekter av arbetarlitteraturen [och arbetarkonsten] som är av stort intresse”.[4] Själv menar jag att detta är en överdriven farhåga, åtminstone om forskningens målsättning är att empiriskt belysa inte bara vad man historiskt har menat med arbetarkonst utan också vad man har menat med arbetarklass. Den andra av de nämnda två relationerna, den mellan arbetarkonsten och annan konst, är svårare att bestämma eftersom den förknippas med en rad populära och bristfälligt analyserade föreställningar. Inom den breda socialistiska arbetarrörelsen utvecklades under 1900-talet en ikonografi kring arbetaren som propagandistisk hjältegestalt. Se illustrationerna 1 och 9. Den arbetande människans kropp – i första hand den manliga kroppen – kom att fungera som en visuell trop för de föredömliga egenskaper man ville förknippa med arbetarrörelsen som helhet. Den socialistiska realismen fastlades som doktrin från och med den allsovjetiska författarkongressen i Moskva 1934. Genom denna doktrin tillspetsades den ideologiska motsättningen mellan arbetarkonst och annan konst, vilket ledde till en minskad acceptans för bilder som inte levde upp till kraven på vad man såg som realistisk form och socialistiskt innehåll. Motsättningen mellan arbetarkonst och annan konst kom att ses som en direkt avspegling av motsättningen mellan arbete och kapital.

Konsekvenserna av detta synsätt är märkbara i dagens populära föreställningar om begreppet arbetarkonst. Begreppet knyts gärna till heroiserande framställningar av den arbetande manliga kroppen i en propagandistisk kontext, och arbetarkonstens ikonografi ses som symptomatisk för en arbetarrörelse som inte förmått anpassa sig till ett postindustriellt samhälles strukturella förändringar. Tolkningen av begreppet arbetarkonst har med andra ord låsts fast vid en verklighetsbeskrivning som i dominerande politisk debatt genomgående beskrivs som föråldrad. Ett exempel på denna attityd till arbetarkonsten och dess historia hämtar jag från konstkritikern Carolina Söderholms (f. 1973) essä i katalogen till en utställning ägnad den svenske arbetarkonstnären Albin Amelin (1902-1975) våren 2002:

    Samhället har under 1900-talets andra hälft genomgått en på många sätt smärtsam omvandling, där den värld som Amelin kände så väl till stor del försvunnit. Arbetarrörelsen och dess traditionella underlag, fabriksarbetarna, har skjutits i bakgrunden av en växande service- och informationssektor, som i stor utsträckning styrs av marknadsliberalismens lagar. Individen har stigit fram medan kollektivet har intagit en alltmer undanskymd plats. Detta speglas i konsten, som känsligt stämmer av strömningarna i sin egen tid. Att måla stolta Första majdemonstrationer à la Amelin låter sig inte längre göras – demonstrationstågen har blivit för glesa och ingen har längre behov av att se dem förevigande.[5]

Det är intressant att Söderholm här ger uttryck för samma determinism som dominerade 1900-talets marxistiska estetik: Konsten avspeglar sitt samhälle och sin tid, den är en del av den ideologiska överbyggnaden och därmed bestämd av de materiella förhållanden som utgör samhällets bas. När den demografiska struktur som en gång präglat ett sådant evenemang som första maj-demonstrationen inte längre finns är varken evenemanget eller dess avbildning i konsten längre möjliga. En drastiskt förenklad argumentation av Söderholms typ är förmodligen inte grundad i några djupare studier av deltagandesiffror i nutida rikssvenska första majdemonstrationer, och inte heller av samtida demonstrationsbilder i andra medier – till exempel i fotoreportage och i serieteckningar.

De verk i traditionella tekniker som under 1900-talet betecknats som arbetarkonst har i stor utsträckning varit präglade av en officiell kultursyn hos både fackliga organisationer och socialistiska stater. I de socialistiska staternas kulturpolitik övertogs tidigare föreställningar om bildkonsten som ett uttryck för nationens enhet, men nu som ett uttryck för arbetarklassens enhet, och som ett ideologiskt vapen mot vad man såg som kapitalistisk kultur. Då de flesta av dessa stater inte längre existerar hör deras officiella konstprogram bokstavligen till det förgångna. Programmens ikonografi fortlever dock, men nu som en visuell kultur snarare än ”konst” i institutionaliserad mening.

Hos de en gång statsbärande kommunistiska partierna, till exempel i Ryssland, verkar arbetarkonstens ikonografi ha fått en huvudsakligen nostalgisk funktion. I länder som Finland och Sverige fortlever den däremot som en form av bredare vänsterorienterad motkultur. Här saknas kopplingen till en tidigare repressiv statsapparat. Om man skulle skriva arbetarkonstens historia i Norden under 1900-talets senare del och fram till idag, så skulle det vara nödvändigt att beakta ett mycket bredare och öppnare fält av medier och ideologiska sammanhang än i de socialistiska ländernas konsthistorieskrivning. nfluenserna från 1960-talets amerikanska alternativkultur skulle få en prominent roll, och några entydiga gränslinjer mellan konst och visuell kultur skulle inte vara möjliga att upprätthålla. Den koppling till arbetarklassen som Magnus Nilsson betraktar som ”avgörande” i den nämnda artikeln skulle inte heller vara helt entydig, eftersom de rörelser som utgör vår tids vänster i bred västerländsk mening omfattar ett vidare spektrum av intressen än de specifikt klassorienterade.[6] Jag måste därför specificera att mitt eget studium tills vidare gäller 1900-talets första hälft. I detta sammanhang var klassfrågan fortfarande helt dominerande, och arbetarkonsten utgjorde en ideologisk kontaktyta mellan arbetarrörelsen och utövare av traditionella konstnärliga tekniker som måleri och skulptur.

Helt i enlighet med den socialistiska realismens doktrin har definitionen av begreppet arbetarkonst i första hand baserats på innehållskriterier. Synliggörandet av kroppsarbetets påfrestningar genom historien, oavsett epokernas skiftande bildstilar och bildfunktioner, var till exempel avgörande i Rudolf Broby-Johansens (1900-1987) en gång så hyllade översikt Dagens gärning i konsten. Broby-Johansens projekt var kännetecknande för ett behov av att konstruera en historisk genealogi för en socialistisk realism som med den svenske marxistiske litteraturkritikern Gunnar Gunnarssons (1918-2002) ord skulle ha till uppgift att ”inte blott […] skildra det socialistiska livet, ett liv, fritt från utsugning, från socialt och nationellt förtryck, utan även att visa vägen dit.” Hur kan vi idag nå bortom sådana genealogiska och teleologiska anspråk för att förstå hur vissa estetiska former specifikt kom att knytas till ett synliggörande av industrisamhällets sociala spänningar? Som rubriken antyder är denna artikel endast första delen av en större studie. Den andra delen av studien utgörs av en visuell analys av ett urval verk från Danmark, Finland, Norge och Sverige. Här kommer de teoretiska modellerna i första hand att hämtas från den brittiska forskarduon Gunther Kress (f. 1940) och Theo van Leeuwens (f. 1947) definitioner av vad de kallar The Grammar of Visual Design.

Syftet med den föreliggande, inledande artikeln är att fastställa de historiska och delvis de teoretiska ramarna för en undersökning av hur arbetarkonsten etablerades som begrepp i en nordisk kontext. Till detta syfte hör en forskningsfråga: På vilket sätt präglades 1900-talets nordiska arbetarkonst av det faktum att konstnärerna inte verkade i socialistiska statsbildningar och därmed inte behövde anpassa sig till centralstyrda program för socialistisk realism? Studiens begränsade format motiverar en tidsmässig avgränsning till decennierna före år 1950, en avgränsning motiverad dels av den höga status den socialistiska realismen åtnjöt inom den internationella arbetarrörelsen vid denna tid, dels av det stora antal bildkonstnärer som även i Norden ägnade sig åt arbetarmotiv.

Syftet motiverar den disposition som studien har: först ger jag exempel på tidigare forskning i ämnet, därefter beskriver jag översiktligt hur begreppen arbetarkonst och tendenskonst kom att kopplas till vissa konstnärer och konstnärsgrupper i de nordiska länderna. Studien avslutas med en kort utvärderande diskussion. Ambitionen att definiera ramarna för såväl en visuell/rumslig som en sociohistorisk förståelse av arbetarkonsten uttrycks i den huvudtitel som är gemensam för båda artiklarna: Att iscensätta det gemensamma. Det saknas inte tidigare forskning om arbetarkonst och industrimotiv i nordisk bildkonst, men antalet monografier är förhållandevis litet. Ett viktigt forskarnamn i sammanhanget är den svenske industrihistorikern Sixten Rönnow (1899-1969).[8] I den kulturella offentlighet som uppstod kring den fackliga, socialdemokratiska och kommunistiska pressen framträdde konstkritiker med en distinkt vänsterradikal syn på bildkonstens sociala funktion. I Sverige fanns till exempel Per Olov Zennström (1920-1977) i kommunistiska Ny Dag, samt konstnären Leif Knudsen (1928-1975) i den likaledes kommunistiska Arbetartidningen.[9] I Danmark utspann sig särskilt under 1930-talet livaktiga debatter kring den socialistiska realismen. Flera av den nordiska vänsterns konstkritiker framträdde också som författare och bidrog därmed till formandet av en modern kanon för arbetarkonsten. Broby Johansen och Rönnow hade därvid en avgörande betydelse. Den svenske poeten och framstående konsthistoriske forskaren Erik Blomberg (1894-1965) var genom sina artiklar i dagspressen och i tidskriften Konstrevy den konstkritiker som på det mest avgörande sättet bidrog till förståelsen av den folkliga realismen i Sverige under 1900-talets första hälft.[10]

Medan Broby-Johansens, Blombergs och Zennströms texter är i första hand essäistiska kom arbetarkonsten under 1970-talet även att bli föremål för forskning i mer strikt akademisk bemärkelse. I Finland och Sverige skrev till exempel professorerna Aimo Reitala (1931-2012) och Allan Ellenius (1927-2008) viktiga texter vid denna tid.[11]

I Norge verkar det akademiska intresset för arbetarkonst och tendenskunst ha varit mindre, även om vissa texter skrevs även här.[12] I Danmark inledde kulturhistorikern Morten Thing (f. 1945) en stor undersökning av den danska vänsterns kulturuppfattning under 1900-talet. Undersökningen resulterade år 1993 i det monumentala tvåbandsverket Kommunismens kultur – DKP og de intellektuelle. Se illustration 3. Bland de danska konst- och kulturhistoriker som inledde sin verksamhet under 1970- och 80-talen är Hanne Abilgaard (f. 1952) otvivelaktigt den som idag besitter den mest gedigna kunskapen om bildkonstens betydelse för radikal kultur under 1900-talet.[13]

Kulturhistorikern Margareta Ståhl (f. 1947) disputerade vid Linköpings universitet år 1999 med en avhandling som i betydande grad ökat förståelsen av demonstrationsfanornas historia och funktion i en svensk kontext.[14] Som arkivarie vid Arbetarrörelsens arkiv och bibliotek (ARAB) i Stockholm deltog Margareta Ståhl i initieringen och förverkligandet av ett större dokumentationsprojekt om bildkonsten i den svenska arbetarrörelsens samlingslokaler och folkparker. Ett samarbete mellan enskilda forskare och fackliga organisationer i Danmark, Finland, Norge och Sverige resulterade år 2009 i boken Fram träder arbetaren, som är en populärt hållen presentation av arbetarkonstens historia i samtliga nordiska länder utom Island. Bland bokens artiklar är det i första hand Margareta Ståhls och Jessica Sjöholm Skrubbes (f. 1972) bidrag som tillför ny kunskap om fältet.[15]

Det finns dock fler insatser på arbetarkonstens område bland forskare i Norden idag. I Norge har doktoranden Kari Brandtzaeg (f. 1966) vid Oslo Universitet skrivit flera intressanta artiklar med anknytning till hennes pågående avhandlingsprojekt om Henrik Sørensen (1882-1962).[16] Kathrine Lund (f. 1968) är en annan norsk forskare vars artiklar utgör en ansats till undersökningar liknande dem som Abilgaard och Thing genomfört i Danmark.[17] I Sverige utgör boken Torsten Billman: Bildmakaren (2010) resultatet av ett omfattande projekt som till största delen varit fristående från den akademiska världen, men som dokumenterar ett av det svenska 1900-talets viktigaste konstnärskap.[18] Slutligen bör nämnas att arbetarkonsten också har fått ett visst utrymme i nyare handbokslitteratur om svensk konst. För att få en föreställning om den intellektuella offentlighet där begreppet arbetarkonst kom att knytas till radikala konstnärliga målsättningar bör vi söka oss tillbaka till 1920- och 30-talens vänsterpress och kulturtidskrifter. Vi bör också ta två besläktade begrepp i beaktande, nämligen proletär konst och tendenskonst. Begreppet tendenskonst kan vidare preciseras till att gälla antingen kritisk tendens eller positiv tendens, vilket Kathrine Lund påminner om i sin bok Kunst og kamp.[20] Den kritiska tendensen omfattar då konst som på olika sätt synliggör missförhållanden i samhället, medan den positiva tendensen hyllar framstegen i ett realiserat eller framtida samhällstillstånd. Den positiva tendensen kom i stort att sammanfalla med det officiella sovjetiska programmet för socialistisk realism, och forskaren K. Andrea Rusnock har i en studie bland annat visat hur det under 1930-talet utvecklades propagandastrategier där kritisk realism beskrevs som ett uttryck för ett passerat kapitalistiskt utvecklingsstadium.[21] Som Lund påpekar kom däremot den positiva tendensen att spela stor roll i offentliga utsmyckningsprogram även i de nordiska länderna.[22]

Folkkommissarien och konstkännaren Anatolij Lunacharskij (1878-1933) spelade en avgörande roll för utformandet av kultur- och utbildningspolitiken i det tidiga Sovjet med dess relativt stora tolerans för modernismen inom ramen för en proletarskaya kultura. Organisationen Proletkult kom efter sitt grundande 1917 att förknippas med såväl en kulturradikal orientering som en växande spänning mellan modernism och realism bland kommunistiska författare och konstnärer. I USA etablerades termen Proletarian Art under åren omedelbart efter ryska revolutionen. Den amerikansk-judiske socialisten och författaren Itzok Granich (1894-1967), mer känd under det tagna namnet Michael Gold, var viktig i sammanhanget. Han var född i New York 1894 under små omständigheter som han senare skildrade i romanen Jews Without Money (1930), en prototyp för den amerikanska arbetarromanen. I början av sin karriär var Gold verksam som skribent och senare redaktör i socialistiska tidskrifter som The New Masses och The Liberator. Den nordiska miljö där begreppen proletär konst och arbetarkonst först vann fotfäste verkar ha varit den danska. Den ännu mycket unge Rudolf Broby Johansen framträdde vid 1920-talets början som poet och kritiker i en stil som för tankarna till Mike Gold. I november 1922 utkom hans expressionistiska diktsamling Blod som inom kort ledde till ett sedlighetsåtal med påföljande dom. Året därpå skrev han tre viktiga krönikor i veckotidningen Pressen, utgiven av det kommunistiska Det ny studentersamfund (DNSS).  Krönikorna fick formen av ett manifest för proletär konst, och utgavs också som fristående pamflett av DNSS. Några formuleringar ur pamfletten kan belysa Broby Johansens dåvarande ståndpunkt: ”Revolutionen bringer sandheden tilbage. Sandheten er altid simpel. / Det er så ligetil: Digtet er ord, billedet farver, musikken toner, dansen bevegelse. / Kunst er den extatiske livsfølelse, er naturfolkenes sanseløst hengivne danse.”[23] Vilket kan jämföras med följande utdrag ur Mike Golds artikel ”Towards Proletarian Art”:

    Vår tids Sociala Revolution är inte bara den politiska rörelse som konstnärerna föraktar för att den är politisk. Den är Livet i dess mest fullständiga och nobla form. Den är massornas religion, förverkligad till slut. Den är den religion som säger att Livet är ett, att Människorna är ett, genom alla strömmar av förändring och splittring; att Människans öde är gemensamt, och att ingen individ på sina skuldror behöver bära den eviga gåtans förödande tyngd. Ingen av oss kan misslyckas, ingen av oss kan lyckas.[24]

Denna vitalism förblev märkbar i Broby Johansens författarskap och kritik under 1920-talet. Efter att studentförbundet DNSS upplösts grundade han år 1925 en ny tidskrift som fick namnet Imorgen och utkom med fyra nummer. I tidskriften tryckte han bland annat sin experimentella pjäs Bodspil, som anknöt till tysk dadaism och sovjetisk konstruktivism. Broby Johansen grundlade under dessa år sitt livslånga engagemang för konstpedagogik och konstförmedling, och medverkade flitigt som skribent i tidningar som Ekstrabladet och Social-Demokraten. Med inspiration från den norska organisationen Mot Dag (se nedan) tog han 1928 initiativet till grundandet av Monde-gruppen i Köpenhamn, och han kom också att fungera som redaktör för den nordiska editionen av den internationella tidskriften Monde.

Under perioden med Monde började Broby Johansens konstsyn att förändras i riktning mot en mer positiv värdering av den realistiska bilden som redskap för agitation. Detta kom bland annat till uttryck i en artikel i Monde där han och Aage Jensen under titeln ”Maleriets faser” utpekade de flesta av modernismens skolbildningar som uttryck för en borgerlig social ståndpunkt. Författarna skriver bland annat att ”Proletarisk saglig kunst må blive agitation.” (kursivering författarna).[25] Argumenten skärptes ytterligare i skriften Kunst og Klasse, som Broby Johansen utgav i Oslo 1932. Även Harald Rue (1895-1957) medarbetade i Monde. Han var äldre än de övriga i gruppen och torde med sin mer gedigna kunskap om marxistisk teori ha påverkat Broby Johansens kursändring. En annan prominent vänsterintellektuell i Monde var Hans Kirk (1898-1962), som längre fram kom att tränga ut Broby Johansen som ledarfigur.

Morten Thing redogör i sin bok för hur Monde-gruppen kom att skilja ut sig från den mer estetiskt och modernistiskt orienterade kretsen kring tidskriften Kritisk Revy. Denna tidskrift ägdes och drevs av Poul Henningsen (1894-1967), och var till sin huvudprofil en arkitekturtidskrift. Kritisk Revy kom att företräda en kulturradikal tendens som påminner om den roll Tulenkantajat senare fick i Helsingfors, och synen på revolutionen som en revolution av människors sinnen närmade sig ibland den hos Bretons surrealistgrupp. I kretsen återfanns bland andra Otto Gelsted (1888-1968) som var en kantianskt orienterad filosof och författare med politiskt radikala sympatier. Tillsammans med Hans Kirk kom Otto Gelsted att representera den modernistiska huvudlinjen i det kommunistiska Arbejderbladets (från 1941 Land og Folk) konstkritik under 1930-talet.[26]

Kritisk Revy upphörde redan 1928, samma år som Monde startade, men dess medarbetare kom även fortsättningsvis att förknippas med ett kulturradikalt alternativ till Broby Johansens och Rues marxistiska estetik. Motsättningen mellan dessa ståndpunkter började efter några år att bli märkbara även inom Monde-gruppen, och den splittrades 1932. En mindre grupp kring Broby Johansen och Rue startade en ny tidskrift, Frem, och ett förlag med samma namn. De övriga, bland andra Hans Kirk, var mer kulturradikalt orienterade men understödde också den officiella politiska linjen hos kommunistpartiet DKP. De tog över tidskriften Monde, som redan (i januari 1932) hade bytt namn till Plan. Bland medarbetarna var det framför allt konstnären och skämttecknaren Hans Schjerfig (1905-1979) som utåt kom att representera den nya gruppens kulturradikalism. Schjerfig företrädde såväl ett modernistiskt formspråk i sin konst som en Moskva-trogen partilinje i sina politiska ställningstaganden. Hans utveckling är ett extra tydligt exempel på att det i en nordisk kontext inte alls behövde vara så att partitrogna konstnärer försvarade den socialistiska realismen.[27]

Som redan nämnts var dessutom den danska kommunistiska partipressens konstkritiska linje klart modernistisk. Därför kom den sociala eller socialistiska realismen att utgöra ett oppositionellt alternativ i förhållande till tongivande partikultur, och den kom att förknippas med den mer autonoma debatten i tidskriften Frem. I denna kontext började konturerna till en realistisk kanon skönjas. Redan under tiden med Monde hade gruppen utgivit en serie skrifter om socialrealistiskt inriktade danska konstnärer. Skriftseriens namn, Social Kunst, signalerade ambitionen att uppmuntra en utveckling bort från internt estetiska spörsmål. Efter övergången till Frem startade Harald Rue tillsammans med Anton Hansen en ny skriftserie som fick heta Arbejderkunst. Serien utkom med sex häften under tidskriften och förlaget Frems kortvariga existens. Se illustration 6. Med dessa två skriftserier, Social Kunst och Arbejderkunst, skapade kretsen en dansk referensram för begreppet arbetarkonst, och bidrog till att forma den kanon som Broby Johansen i stort sett skulle upprepa i Dagens gärning i konsten många år senare.

I samband med bildandet av en ny studentorganisation grundades den danska editionen av tidskriften Clarté år 1936. Även här kom Harald Rue att få en framträdande roll som skribent. Gruppen kring Clarté kom att initiera den första danska debatten om socialistisk realism när den år 1938 gav ut ett häfte med Maxim Gorkijs kulturpolitiskt avgörande tal vid 1934 års allsovjetiska författarkongress. I samband med detta skrev Harald Rue en artikel där han anklagade arbetarpressens konstbevakare för att bara upprepa de borgerliga skribenternas värdeomdömen.[28] Det skulle dock dröja till mitten av 1940-talet innan DKP och den kommunistiska pressen försiktigt började föra fram den socialistiska realismen. Detta skedde först genom en översättning av en text av målaren och akademiledamoten Alexandr M. Gerasimov (1881-1963) som vid denna tid var den mest betrodde officielle konstnären i Moskva.[29]

Flertalet DKP-anslutna konstnärer förhöll sig skeptiska till Gerasimovs program. Tre yngre målare – Victor Brockdorff (1911-1992), Jørgen Hammeleff (1913-1989) och Anker Landberg (1916-1973) – tog dock i varierande grad till sig budskapet. Avgörande var en direkt intervention från DKP vid ett möte i den kommunistiska konstnärsgruppen 1947.[30] En annan anledning till att just Brockdorff, Hammeleff och Landberg kom att intressera sig för socialistisk realism hänger samman med deras vistelser i Frankrike och kontakter med konstnärer som André Fougeron (1913-1988).

Av allt att döma var Victor Brockdorff den målare i Norden som mest målmedvetet och konsekvent sökte emulera stilen hos dåtida sovjetmålare som Aleksandr M. Gerasimov och Boris Ioganson. Han utvecklade en framgångsrik karriär som utställare av idylliska Köpenhamnsmotiv på de radikala konstnärernas galleri Corner, men anlitades också som inofficiell partikonstnär av DKP. Se illustration 3. De utsmyckningar och andra uppdrag som han genomförde för partiets räkning resulterade i en rad verk som idag ses som emblematiska för dansk radikal realism. Att Brockdorffs stil upplevdes som främmande i en dansk kontext framgår dock av den häftiga debatt som utbröt i samband med hans första utställning av renodlat socialistiska bilder på Corner i januari 1951. Särskilt skoningslös i sin kritik var dagstidningen Informations recensent Ole Sarvig (1921-1981), som bland annat skrev:

    Der er nu fundet to kommunistiske plakatmalere i den hidtil uinficerede danske malerbestand. Denne sygdom i den aandelige produktion har bredt sig til Paris, hvor nu to danske kunstnere, Ole Hammeleff og Victor Brockdorff er blevet inficeret med den og har bragt den hjem. Sygdommens kendetegn er aandenød i et almindeligt menneskeligt klima, malerglædens forsvinden, den maleriske forms størken til en død plakatkunst for børn og analfabeter, fuldkomment hukommelsestab overfor og væmmelse ved det, der ellers var én helligt.[31]

Här ser vi ett exempel på hur ordet plakatkonst kom att etableras som en pejorativ synonym till tendenskonst och social konst. Denna synonym kom att utgöra en ideologisk markör i kulturradikal konstkritik från såväl höger som vänster på den politiska skalan. Broby Johansens Monde-grupp och gruppen Mot Dag i Oslo samverkade vid utgivningen av det norska Arbeidernes Leksikon i början av 1930-talet. Mot Dag hade funnits sedan 1920-talets början, och var till att börja med knuten till kommunistpartiet NKP. År 1929 bröt sig gruppen loss från partiet och utvecklades i likhet med Monde i en mer autonom riktning. Man fortsatte utgivningen av idétidskriften Mot Dag och startade år 1930 förlaget Fram. Mot slutet av 1920-talet kom också flera bildkonstnärer i Mot Dag att närma sig en kritisk realism eller tendens. De mest framträdande bland dessa var Reidar Aulie (1904-1977), Henrik Sørensen och Willi Midelfart (1904-1975).

I den Oslobaserade konstkritiken användes omväxlande begreppen tendenskunst och sosial kunst. Begreppet tendenskunst etablerades slutgiltigt i samband med den av Aulie arrangerade utställningen ”Tendens” på Kunstnersforbundet i Oslo. Titeln anspelade på Aulies egen uppmärksammade målning med titeln Tendens från 1931, av många betraktad som huvudverket i hans produktion. I denna målning finns det inget tvivel om vad tendensen består av – till vänster i bilden gestikulerar en ung agitator framför hamnkranar och en blodröd flagga, och får vissa åhörare att komma närmare och andra att vända sig bort i ointresse. Utställningen ”Tendens” innehöll dock inte bara verk av dåtidens aktiva konstnärer, utan hade också ambitionen att demonstrera en kontinuitet tillbaka till 1800-talet.

Målaren Asbjørn Aamodt (1893-1966) var den tongivande kritikern i socialdemokratiska Arbeiderbladet (Oslo). Han behandlade utställningen njuggt, medan flera av den borgerliga pressens kritiker var betydligt mer positiva. Aulie själv lade fram sina och utställningens ståndpunkter i en artikel i Dagbladet. Detta resulterade i en omfattande debatt som senare ledde till en omorganisering av Arbeiderbladets kulturbevakning. Aamodt fick nu finna sig i att dela tidningens konstbevakning med Aulie. Motsättningen mellan Aamodt och Aulie liknar inte den mellan Harald Rue och Arbejderbladets konstbevakare i Danmark. Varken Aamodt eller Aulie förfäktade någon programmatiskt motiverad realism i Rues anda. Gorkijs tal från 1934 och den socialistiska realismens doktrin fick begränsad reception i Norge. Aulies position var snarare kulturradikal, och som konstnär representerade han en kritisk tendens i expressionisk och vitalistisk anda. Aamodt företrädde i förhållande till Aulie kulturkonservatismen – en kulturkonservatism som inte var ovanlig i nordisk arbetarrörelse.

När Mot Dag gick mot sin upplösning vintern 1934-35 omorganiserades den kulturradikala oppositionen i den nya gruppen Sosialistisk kulturfront. Ledande i gruppen var personer som filmmakaren och teatermannen Olav Dalgaard och den socialdemokratiske politikern Håkon Meyer (1896-1989). Även läkarna spelade en viktig roll i Sosialistisk kulturfront, och en av de fackgrupper som bildades hade fokus på sexualupplysning och hälsofrågor. Flera av läkarna i kulturfronten hade anknytning till Wilhelm Reichs institut för sexualforskning. I likhet med konstnärer som Kai Fjell (1907-1989) och Karen Holtsmark (1907-1998) var de intresserade av psykoanalys och surrealism. Kulturfrontens målargrupp leddes av Willi Midelfart. Tidskriften Mot Dag upphörde, och kulturfronten övertog istället utgivningen av den tidigare grundade Kamp og Kultur. Se illustration 7.

Både kulturfrontens och tidskriftens livslängd blev dock kortvariga. Redan i slutet av 1937 upplöstes gruppen till följd av en konflikt kring Leo Trotskijs uteblivna uppehållstillstånd i Norge. Meyer utpekades som trotskist av ledande socialdemokrater, och tidskriften Kamp og Kultur lades ner. Året därpå bildades Sosialistisk kulturlag, som av Kathrine Lund beskrivs som kompromiss och ett uttryck för ett behov hos det socialdemokratiska partiet DNA att öka kontrollen över kulturvänstern.[32] I den unga nationens stora utsmyckningsprojekt (till exempel i Oslo rådhus) favoriserades positiv tendens. Bland de målare som varit medlemmar av kulturfrontens konstnärsgrupp var Willi Midelfart den som under 1940-talet kom att röra sig längst i riktning mot den socialistiska realismens normer, och därmed bort från en kritisk tendens. Det tydligaste exemplet på detta är kanske hans väggmålning Badeliv ved fjorden för bankettsalen i Oslo rådhus.

I Oslo hade mot 1930-talets slut begreppet arbetarkonst kommit att få en specifikt folklig betydelse, nämligen bilder som faktiskt är skapade av arbetare – dvs. av amatörer. Aulie och Midelfart anordnade en utställning med sådana bilder på Kunstnersforbundet i maj 1937, och Arbeiderbladet beskrev den under rubriken ”Arbeiderkunst i Kunstnersforbundet”.[33] På detta sätt kom fenomenet arbetarkonst redan tidigt att knytas till ett semantiskt fält av delvis överlappande betydelser – folklig eller naiv bildproduktion, politisk tendenskonst, samhällskritisk social realism.  Sverige startade diskussionen om social konst och realism förhållandevis sent. Bland bildkonstnärerna intog Albin Amelin en särställning. I det svenska konstlivet införde Amelin en ny stil, präglad av en grov materialbehandling som förstärkte dynamiken i hans skildringar av rå fysisk styrka och mänsklig brutalitet. Amelin och kamraten Sven ”X-et” Erixson (1899-1970) blev centralfigurer i den krets av främst stockholmsbaserade målare som i svensk konsthistorieskrivning brukar betecknas som ”trettiotalets färgexpressionister”.

Vänstersympatierna var en gemensam nämnare, även om de framför allt kom till uttryck hos Amelin och hos Sven Storm (1905-1990). ”X-et” hade tidigare ingått i en grupp målare som kallade sig ”Fri konst” och senare ”Nio unga”, och som haft flera uppmärksammade utställningar under 1920-talet. Bland medlemmarna i ”Nio unga” företrädde ”X-et” den folkliga naivismen med influenser från Eric Hallström (1894-1946) och andra något äldre konstnärer. Bröderna Carl J. Alexanderson (1897-1941) och Gustav Alexanderson (1901-1978) var mer realistiskt inriktade och blev kända som tidiga svenska skildrare av industrier och arbetarmiljöer.

Våren 1933 hade nazistpartiets makt befästs i Tyskland. Amelin och hans vänner samlades och skapade grafikmappen Humanitet med enkla linoleumsnitt som uttryckte gruppens avsky inför fascismens framryckning. Mappen väckte den svenska Clarté-gruppens intresse, och Amelin fick senare fria händer att redigera skriftserien Mänsklighet som utkom med två nummer på svenska Clartés förlag år 1934. År 1936 grundades organisationen Kulturfront, och Amelin anförtroddes uppdraget att redigera organisationens tidskrift med samma namn. Inte heller denna tidskrift utkom dock med mer än två nummer. Senare, 1941-44, utkom en annan vänstertidskrift med namnet Kulturfront, men den var i första hand en politisk idétidskrift. En konsttidskrift som var mer lik den första Kulturfront var Konst och Kultur, som utkom sporadiskt mellan 1945 och 1949 och utgavs av föreningen Konsten och folket. Det första initiativet till tidskriften och föreningen kom från en tysk konstnär och krigsflykting, Hans Tombrock (1895-1966). Se illustration 8.

Av större betydelse för Amelin personligen blev hans kontakter med Sovjet och sovjetkonsten, förmedlade via inflytelserika vänner i SKP, Sveriges Kommunistiska Parti. Han hade tillgång till fri ateljé och fritt uppehälle i Moskva 1937. I augusti samma år hade han en större utställning där, och två verk köptes in för statens räkning. Kritikerna förhöll sig dock skeptiska till svenskens expressionism. Utlandskommissionären Alfred Durus, som själv deltagit i förhandlingarna inför Amelins vistelse, oroade sig rentav för ”formalistiska sjukdomstecken”.[34]

Andra nordiska konstnärer som besökte Sovjet under 30-talet var Henrik Sørensen och Willi Midelfart. I artiklar i den stockholmsbaserade tidskriften Konstrevy förmedlade de sina intryck till en svensk publik. Midelfarts rapport från utställningen Femton års sovjetkonst i Moskva 1933 vittar om att Isaak Brodskij, A. M. Gerasimov och övriga konstnärer i  AKRR (Ryska revolutionära konstnärers förbund) redan höll på att tränga ut OST (Tavelmålarnas förbund) och andra mer pluralistiska grupper. Midelfart tar definitivt parti för OST-målare som Deineka och Schterenberg. Om ”æresrummet” på utställningen skriver han att ”alt var i grunnen slik en håpet det ikke vilde være, og en får straks slengt i ansiktet to ’offisielle’ malere som efterhvert skal ægre en mere enn en gang: Brodski – for å begynne med det værste – og A. M. Gerasimov.” Och Midelfart fortsätter: ”Det er oplagt at en maler som Brodski maler Lenin; her er det nå Lenin i Smolny, og hvad er det igrunnen, jo, et værelse i Smolny som er nok så kjedelig”. Gerasimovs stil förefaller honom patetisk: ”[Han] er av en annen sort, ikke så nøie på glanslyset, han er av den voldsomt dramatiske sorten, gester og effekter; det virker som en jeg traff, når han hørte ildende musik og skulle vise temperamentet så spruten stod ut av munvikene; uekte og påtatt.”[35]

Deinekas bilder verkade Midelfart däremot betrakta som ett ideal för en ny realistisk konst i Sovjet och internationellt.[36] Det är osäkert hur Midelfarts läsare bland svenska bildkonstnärer kan ha reagerat på hans bedömning. I både Norge och Sverige var kopplingen stark mellan mellan socialt engagerade konstnärer och en nationellt kodad vitalism. Såväl Brodskij som Deineka måste ha upplevts som främmande i denna kontext. Skulptören Bror Hjorths (1894-1968)  ord i en artikel om Eric Hallströms vardagsmotiv är tidstypisk: ”[U]r svensk jord måste vår konst växa upp.”[37]

Konstnärer som kan betecknas som proletärmålare var också aktiva utanför huvudstadens galleriväsende och konstdebatter. I Skåne verkade Martin Emond (1895-1965) som varit medlem av gruppen ”Nio unga”. I Smedjebacken i Dalarna arbetade Johan Ahlbäck (1895-1973) under ekonomiskt mycket knappa omständigheter efter avslutade studier vid Kungliga Konstakademin i Stockholm. Ahlbäck var Sveriges mest produktive och initierade skildrare av den tunga metallindustrin.[38] I Göteborg blev den före detta sjömannen Torsten Billman stadens mest profilerade arbetarskildrare. Billman var främst verksam som grafiker, bokillustratör och monumentalmålare. Under andra världskriget kom han att markera sin antinazistiska ståndpunkt i en rad bilder, men under trettiotalet var han främst känd som skildrare av sjöfart och sjömansliv i svartvit träsnittsteknik. [39] Han uppmärksammades tidigt som grafiker, även i stockholmspressen. Efter att den finska militanta bolsjevismen krossats under inbördeskriget fanns inte många fora för en radikal vänsterståndpunkt i kulturfrågor. Enskilda konstnärer kunde dock skildra arbetsliv och arbetarmiljöer, och i en publikation som Työväen kalenteri odlades arbetarrörelsens ikonografi såväl före som efter inbördeskriget. Se illustration 9. Den tidiga Tulenkantajat (åren 1928-30) var en kulturradikal tidskrift, men dess politiska orientering var betydligt mer oklar. I tidskriften kunde den kulturradikala ståndpunkten kombineras med en positiv värdering av fascismens samhällsbygge. Detta hade inte varit möjligt i de nämnda danska, norska och svenska tidskrifterna. Erkki Valas (1902-1991) programförklaring i första häftet av Tulenkantajat är avslöjande. Vala ber såväl borgare som marxister att försvinna och hävdar att Mussolinis regim är bättre än ”vår tids uppkomlingsaktiga byråkratiska folkvälde”:

    Alas porvarit ja marxilaiset! Eläköön ajatuksen vapaus! Eläköön eurooppalainen Suomi! Mussolinikin on parempi kuin nykyinen nousukasmainen, byrokraattinen kansanvalta. Henkistä vallankumousta me tässä maassa tarvitsemme, jotta jälleen voisimme elää ja iloita. Mutta ensimmäinen ehto silloin on, että taide on vapaa, etteivät sitä sido mitkään pinttyneet käsitykset. Taiteen vapaus merkitsee myöskin kansan vapautta.[41]

Efter denna inledande plädering för konstens frihet framhåller Vala att Finland är en ”mycket ung” nation utan överklass och aristokrati, att konsten växer spontant ur folkets längtan efter ett bättre liv, och att den genomsyras av nationens själ. Slutligen adresserar han ”dig, som arbetar i fabrikens buller” och ett antal andra samhällsgrupper, vilka uppmanas att gemensamt erfara konstens frihet i sina liv. Under Tulenkantajats andra period (1932-39) kom dock såväl tidskriften som Vala själv att inta en antifascistisk ståndpunkt. Den estetiska inriktningen var fortfarande kulturradikal.

Finska bildkonstnärer som Tapio Tapiovaara (1908-1982) och Sven Grönvall (1908-1975) kom vid denna tid att identifiera sig med arbetarrörelsens klasståndpunkt. Detsamma gällde författare som Jarno Pennanen (1906-1969). Tapio Tapiovaara kom med sina träsnitt att få en position i finskt konstliv som ungefär motsvarade Torsten Billmans i Sverige. Tapiovaara medverkade i Tulenkantajat och andra tidskrifter, och återgav proletära motiv som fabriker och strejker. Från 1937 finns en serie bilder som speglar hans avsky inför tyskarnas bombning av Guernica. Tapiovaara medverkade också i den av Pennanen redigerade Kirjallisuuslehti (”Litteraturtidningen”) som mottog underjordiskt stöd från finska SKP (Suomen Kommunistinen Puolue).

Sven Grönvalls gärning som lärare och senare som ledamot av den finska konstakademin betydde mycket för skolningen av en ny och större generation av arbetarkonstnärer i Finland under 1940- och 50-talen. Även Gösta Diehl (1899-1964) och den något yngre Unto Pusa (1913-1973) fick betydelse som förebilder. Som Johanna Ruohonen nyligen har klargjort i sin doktorsavhandling, Imagining a New Society – Public Painting as Politics in Postwar Finland, kom målare som Pusa att fylla ett behov av en ny offentlig konst där representationen av olika yrkesgrupper uttryckte idén om en harmonisk samexistens i en enad nation. Även Tapio Tapiovaara kom i mer begränsad omfattning att få en liknande roll som monumentalmålare. Hans utveckling kan därvidlag jämföras med Willi Midelfarts i Norge vid samma tid.

Andra målare kunde ha en uttalad politisk vänsterståndpunkt utan att låta denna komma till explicit uttryck i sin konst. Sven Grönvall var t.ex. politiskt aktiv och en ständig deltagare i utställningar och annat kulturutbyte med östblockets länder. Konstnärligt är han dock nästan enbart känd som landskaps- och stillebenmålare. Han var en av de ledande medlemmarna i Lokakuun ryhmä (”oktobergruppen”), som bildades 1934 i medveten anslutning till 1910-talets expressionistiska Marraskuun ryhmä (”novembergruppen”). Stilmässigt företrädde gruppens medlemmar en folklig realism och expressionism, och de kan därmed jämföras med 1930-talets rikssvenska expressionister. Gruppen förknippades dock med en dämpad färgskala i den sene Tyko Sallinens anda snarare än färgexpressionism, och motiven var endast sällan hämtade från arbetarmiljöer. Unto Koistinen (1917-1994) var dock en yngre målare som hade kopplingar till gruppen, och som kring år 1950 visade en del arbetarmotiv.

Andra yngre målare som skildrade arbetsliv och arbetarmiljöer under åren kring 1950 var Erik Enroth (1917-1975) och Taisto Toivonen (f. 1921). Enroth hade studerat både vid den finska konstakademin i Helsingfors och vid Kungliga Konstakademin i Stockholm. Som utställare blev han känd för en kraftfull färgexpressionism med drag av både kubism och surrealism. Ett exempel är hans Trottoarkafé med människor utan huvuden (1947) som finns i Ateneums samling i Helsingfors. Hans konst ansågs av vissa kritiker vara brutal och ”kallhamrad”, men han fick ändå flera utsmyckningsuppdrag, till exempel på Hantverksbanken i Åbo (1956).[42] Taisto Toivonens koppling till tidens arbetarrörelse var inte bara politisk utan också i hög grad personlig genom att han valde att ha ett praktiskt yrke som huvudsaklig försörjning. Redan under sina studieår i Helsingfors arbetade han som brandman.  Toivonen var inte heller ensam om att trots konstutbildning behålla sin yrkesmässiga och organisatoriska tillhörighet till arbetarklassen. I Sverige fanns till exempel chauffören Jerker Eriksson (1911-1995) och typografen Ruben Blomqvist som kring 1940 startade AKG (Arbetarnas konstgrupp) tillsammans med Sven Storm.

En finsk sammanslutning som påminde om AKG på flera sätt, inte minst till namnet, var Arbetarnas konstklubb i Helsingfors, grundad efter krigsslutet. Klubben var egentligen en ateljéförening som hyrde den legendariska Brondan vintti (”Brondavinden”) i centrala Helsingfors, och vars medlemmar organiserade sin egen fria konstskola. De flesta av medlemmarna var industriarbetare eller hantverkare. Flera hade familjer att försörja. En av medlemmarna var Ahti Lavonen (1928-1970), som vid denna tid främst arbetade med träsnitt i en stil och med ett motivval som låg nära Tapiovaara. Senare skulle Lavonen bli Finlands internationellt mest kände företrädare för en helt annan stil – 1960-talets informalism. En annan medlem som senare kom att ägna sig åt bildkonsten på heltid var Mauri Heinonen (1926-2010).

I ett reportage i den svenskspråkiga kvällstidningen Nya Pressen i april 1951 betecknades gruppen som ”proletärmålare”, och som dess främsta mission angavs bekämpandet av dålig smak och så kallad ”skräckkonst” (det som senare kallats ”hötorg”).  Den anonyme skribenten citerar några uttalanden:

    — Vi arbetar på dagarna och målar på nätterna. — Det är entusiasmen och energin som håller oss igång. — Vi vill öppna ögonen hos våra gelikar för konstens verkliga värden och göra vårt bästa för att utrota dussinmåleriet och skräckkonstfabrikation, deklarerar medlemmar av arbetarnas konstklubb [...]. [43]

Ett omfattande studieprogram beskrivs:

    Arbetarnas konstklubb bedriver om kvällarna och söndagsförmiddagarna en konstskola i Alexis Kivi-folkskola [sic!]. Där tecknas och målas det ivrigt efter levande modell. Två gånger i veckan kommer läraren och rättar arbetena. Klubben räknar ett femtiotal aktiva medlemmar, och undervisningen sker till självkostnadspris. [---] Konstnärerna Unto Pusa och Gösta Diehl har tidigare verkat som lärare för målningsklassen, vilken nu undervisas av Urho Lavanne. Den i år startade skulpturklassen arbetar två gånger i veckan under ledning av bildhuggaren Eino Räsänen [---].[44]

Längre fram i artikeln använder skribenten termen arbetarkonstnärer:

    Genom sitt brinnande intresse och sitt allvarliga uppsåt är dessa arbetarkonstnärer de rätta att sprida förståelse för riktigt måleri bland sina kamrater på arbetsplatsen och lära dem se skillnaden mellan “hjortstrider i månsken” och “höger eller vänstervridna tjädrar” och verkliga tavlor.[45]

Av artikeln att döma verkar det också som om de kommande skillnaderna mellan Mauri Heinonens ”tendentiösa” och Ahti Lavonens ”abstrakta” konstnärskap redan börjat märkas:

    Mauri Heinonen, diversearbetare och hamnsjåare, målar monumentalt upplagda tendentiösa arbetarmotiv i kolossalformat i familjens tjugokvadratmetersrum, där ungarna bullrar och hustrun lagar mat på tegelstenar i kakelugnen, då hon inte försörjer familjen vid metallsvarven i fabriken. Kamraten Ahti Lavonen har det ungefär lika ställt men han intresserar sig för abstrakt konst och intresserar sig för idealen, genom vilka han lättast anser sig övervinna svårigheterna i livet. Översikten över befintlig forskningslitteratur visar att forskningen om arbetarkonst i Norden till stor del är utspridd i olika tidskriftsartiklar och antologier. Antalet enhetliga monografier över konstnärer och genrer är ännu förhållandevis litet, men utgivningen har ökat under 2000-talet. Genomgången av etableringen av begreppet arbetarkonst i en nordisk kontext fram till 1950-talet visar att ett semantiskt fält av inbördes relaterade och delvis överlappande termer uppstod. De aktuella termerna är social konst, socialistisk realism, tendenskonst (innefattande kritisk och positiv tendens), proletarisk kunst (Broby Johansen), proletärmåleri samt arbetarkonst.

På vilket sätt präglades 1900-talets nordiska arbetarkonst av det faktum att konstnärerna inte verkade i socialistiska statsbildningar och därmed inte behövde anpassa sig till centralstyrda program för socialistisk realism? Mina exempel på debatt och reception före år 1950 har visat en ganska olikartad utveckling i de skilda nordiska länderna. I den danska debatten fanns en tydlig polarisering mellan en kulturradikal modernism, företrädd av kritiker som Arbejderbladets Otto Gelsted, och argument för en ”proletär saklig konst” som ”agitation”. När det senare alternativet genom utvecklingen i Sovjet och genom kommunistpartiets påtryckningar kom att framstå som ett centralstyrt program lyckades det endast attrahera en liten minoritet av konstnärer. I Norge, en ung statsbildning med en stark arbetarrörelse, fick monumentalmåleriet en viktig identitetsskapande funktion. Den vänsterradikala konsten förknippades mycket mer entydigt med modernism än vad fallet var i Danmark. Anpassningen till en officiell konstsyn innebar i Norge liksom i Sovjet en anpassning till realism, men inte en socialistisk realism utan en nationalistisk. Tidigare konsthistorisk forskning indikerar att det norska socialdemokratiska partiet DNA, som redan var statsbärande, aktivt bidrog till att såväl modernism som kritisk tendens marginaliserades i bildkonsten.

Som översikten visar hade de intellektuella en mindre framträdande roll i den norska och svenska debatten än i den danska. Initiativen kom i första hand från bildkonstnärerna själva. Midelfarts avståndstagande från Brodskij och Gerasimov i Konstrevy exemplifierar konstnärernas skepsis mot den socialistiska realismens utveckling i Sovjet. Exempel på oreserverad anslutning till den socialistiska realismens program går däremot att hitta hos yrkesintellektuella som Gunnar Gunnarsson.[47]I Finland var situationen åter igen annorlunda jämfört med såväl Norge och Sverige som Danmark. Finlands påtvingade vänskapspakt med Sovjet efter kriget innebar ett uppsving för arbetarrörelsen, samtidigt som konstnärers politiska sympatier inte alltid kom till uttryck i deras bilder. Liksom i Norge fanns ett starkt beroende av i första hand nationalistiskt präglade program för offentlig utsmyckning.

Trots skillnaderna går det dock även att se ett gemensamt mönster i synen på den radikala konstens förhållande till etablerade normer. Politisk radikalitet förknippades i debatten både med modernismens stilexperiment och med den kritiska tendensens innehåll. Kulturradikaler som Midelfart avvisade visserligen den socialistiska realismens estetiska konservatism, men i debatten kunde den ändå fortfarande framstå som ett av flera radikala alternativ för en sökande konstnär. Vitalistiska tankegångar var ett genomgående drag i de kulturradikala positioner jag har tagit upp här. Det finns ett samband mellan vitalismen och de nationellt kodade utsmyckningsprojekten i Finland och Norge, men den representerade också en autonomi hos konstnärer i Norden i förhållande till den socialistiska realismen. En annan typ av autonomi kan dock iakttas hos de målande arbetare som befann sig i en outsiderposition i konstlivet, och som snart kom att betecknas som arbetarkonstnärer i mer specifik mening. Här framträdde också början till en begreppsmässig differentiering mellan en allmänt social konst och en arbetarkonst med konkret koppling till arbetarklassen.

Slutligen vill jag också tillägga att skillnaden mellan en kulturradikal och en socialt radikal position bland politiskt organiserade konstnärer inte alltid är så tydlig. I en viktig artikel har Harald Flor (f. 1944) uppmärksammat den norske kommunisten och surrealisten Arne Ekelands (1908-1994) möte med Alexandr M. Gerasimov i Moskva 1948. Flor påvisar en överraskande samsyn mellan dessa två mycket olikartade konstnärer. Denna samsyn hade knappast med gemensamma stilideal att göra, utan var grundad i en medvetenhet om ”kunstens oppdragende funksjon på de breie masser” och en hög värdering av folkligt bildskapande.[48] Den folkliga naivismens betydelse för vissa av de främst norska och svenska konstnärer jag tagit upp kan förstås på liknande sätt. I den andra och avslutande artikeln i detta projekt kommer jag att undersöka om en sociosemiotisk analys av arbetarkonstens bilder i Norden kan bidra till förståelsen av dessa bilders ideologiska kontext.

I en tidigare artikel fastställdes de historiska ramarna för en undersökning av hur arbetarkonsten etablerades som begrepp i en nordisk kontext.1 I denna andra och avslutande artikel kommer jag att undersöka om en sociosemiotisk bildanalys kan ha ett förklaringsvärde i sammanhanget. Bildanalysen frilägger visuellt förmedlade betydelser som inte nödvändigtvis måste avkodas via tidigare existerande tolkningar i en verbal diskurs. För definitionen och analysen av dessa visuellt förmedlade betydelser finns redskap i form av teoretiska modeller. Denna studie utgår från övertygelsen att de termer och procedurer som dessa teoretiska modeller innefattar inte utesluter en kontextuellt grundad förståelse av bilders funktion, utan att de tvärtom kan bidra till att fördjupa denna. Det handlar med andra ord inte om någon ”inomkonstnärlig” eller ”formalistisk” analys.

Studiens teoretiska modeller är i första hand hämtade från forskarduon Gunther Kress (f. 1940) och Theo van Leeuwens (f. 1947) definitioner av vad de kallar The Grammar of Visual Design.2 Att Kress och van Leeuwen betecknar sitt angreppssätt som sociosemiotiskt uttrycker deras ambition att klargöra hur ett mediums semiotiska struktur identifieras med ett samhälles sociala och ideologiska relationer. De definierar tre grundläggande dimensioner eller metafunctions som de menar finns i alla bilder: the representational metafunction (representation), the interpersonal metafunction inklusive modality (här endast modalitet), samt the compositional metafunction (komposition). Att jag i denna studie använder mig av duons sociosemiotiska modell innebär dock inte att jag förhåller mig okritiskt till de uppenbara motsägelser och reduktionistiska tendenser som den innehåller.

Syftet med artikeln är att undersöka förutsättningarna för en semiotisk förståelse av hur arbetarkonstens visuella retorik utvecklades i en nordisk kontext. Till detta syfte hör följande forskningsfråga: kan Kress och van Leeuwens teori om en Grammar of Visual Design bidra till att artikulera viktiga skillnader och likheter mellan de nordiska och de socialistiska ländernas arbetarkonst? Den första artikelns tidsmässiga avgränsning till decennierna före år 1950, samt 1950-talets första år, gäller även här. Med hänsyn till sociosemiotikens pragmatiska dimension kommer jag inledningsvis att granska några exempel på hur tendenskonst eller arbetarkonst beskrivits av konstkritiker. Därefter kommer jag att redogöra för huvuddragen i Kress och van Leeuwens analysmodell. Avslutningsvis prövar jag den på fyra verk som exemplifierar olika grader av anknytning till normer för socialistisk realism. Artikeln avslutas med en kort utvärderande diskussion. I såväl Norge som Sverige varnade prominenta konstkritiker för det som omväxlande kallades tendenskonst, proletärmåleri och plakatmåleri. Stockholms Dagblads och Stockholms-Tidningens konstkritiker Gustaf Näsström (1899–1979) var en av dessa. I sin recension av Albin Amelins utställning på det nystartade galleriet Färg och Form i Stockholm 1935 skrev Näsström att ”[n]är Amelin nu framträder på nytt, blir man lika glad inför hans tekniska utveckling som vemodig inför hans tendensmåleri.” Angående tekniken konstaterar Näsström att ”[d]et är långt större behärskning i hans penselföring nu än förr” och att detta främst kommer till uttryck i några modellstudier, men tillägger:

    Man skulle vilja se dylika modellstudier utnyttjade i en monumental figurkomposition, som kunde ge ett rent konstnärligt verkande utlopp åt hans sociala förkunnariver, vilken nu öser ut sin galla i små temperamålningar av ytterligt makaber effekt men utan förmåga att vinna några hjärtan för sin förkunnelse. Inför vissa av dessa tendensmålningar gissar jag, att en psykoanalytiker – med dessa herrars ”öppna livsstil” – helt frankt skulle säga något om förträngda sadistiska komplex. Amelin slår in öppna fönster, när han inför svensk publik ryter ut sin ilska mot de nazistiska rasförföljelserna – ett raseriutbrott är ett särdeles olämpligt medel, när man vill mana till tolerans och besinning!3

Detta omdöme av en kritiker i borgerlig press kan jämföras med Erik Blombergs ord i Naivister och realister:

    Hela det tillspetsade tidsläget krävde en spontanare och slagkraftigare uttrycksform för att tolka känslouppladdningen och det hopade konfliktstoffet. På Amelins dukar kunde nu det stigande trycket avläsas: i teknik, temperament och motivval. Redan tekniken var chockerande. Amelin vräkte på färgen direkt ur tuberna, ibland tumtjockt, och murade upp den med hjälp av palettkniv och pensel till en reliefkarta där färgen på nära håll bildade en brokig mosaik men på avstånd sammansmälte till plastiska former, understrukna av grova ljus- och skuggkontraster – särskilt i de anatomiskt osminkade kvinnoakterna med en nästan skulpterad effekt.4

Här är det tydligt att de stildrag som väckt Näsströms anstöt är just de som Blomberg finner angelägna och intressanta. De mer behärskade arbeten som enligt Näsström kunde göra Amelin mogen för utsmyckningsuppdrag är av mindre intresse för Blomberg. Det är också intressant hur Blomberg beskriver teknik och komposition på ett sätt som i en semiotisk analys skulle beteckna de specifikt visuella uttrycksmedlens kontaktskapande (eller fatiska) funktion i en visuell retorik. I en annan passage i samma bok beskriver han till exempel den röda färgen i Amelins Fanor över bron (illustration 1) som om denna färg vore en fristående aktör i en narrativ bildprocess:

    Om spänningen i Amelins färg och form motsvarar en inre känslokonflikt har han i varje fall lyckats göra den konstnärligt fruktbar. Titta bara på hans ”Fanor över bron”! Instinktivt har han ställt de varma färgerna – dem som Goethe kallade aktiva – i spetsen för rörelsen fram mot åskådarna i de röda fanorna i demonstrationståget och de orangegula bjälkarna till höger om bron.5

I Göteborg blev den före detta sjömannen Torsten Billman stadens mest profilerade arbetarskildrare. Poeten Gunnar Ekelöf, uttalad förespråkare för en autonom kulturradikalism, beskrev det vardagsbetonade i Billmans konst i en artikel i Konstrevy 1942:

    För den som med konst förstår stora, praktfulla, ”slående” dukar har Torsten Billman inte så mycket att säga. Hans konst tjänar det enkla, tillbakadragna, hemlösa i tillvaron. [‑‑‑] Det är fartygskamrater från Nippon och andra båtar, märkta av det hårda livet både i hamnar och ombord, det är interiörer från Eastend-krogar där man får stifta bekantskap med livets skuggsidor. Hans konst är emellertid inte någon ”social” konst av den arroganta, affischerande prägel som vi hade så gott om, särskilt under 20- och 30-talen. [‑‑‑] Den är social, inte genom attityd eller tendens, utan genom en saklighet och en avslöjande skärpa i människoskildringen som ibland kan verka nästan brutal – frånstötande men tyvärr sann.6

Här ser vi hur en skribent pejorativt anspelar på tendenskonsten som plakatkonst – den som sägs ha en ”arrogant, affischerande prägel”. Det går att föreställa sig att Ekelöf kan ha haft Amelin, Sven Storm eller bröderna Alexanderson i tankarna. Ekelöf drar upp en diskursiv gräns mellan denna negativt definierade tendens – en ”social” konst inom citationstecken – och den underförstått genuina konst som han menar att Billman representerar. Kvaliteter som ”det enkla, tillbakadragna, hemlösa” får här beteckna en personligt och lokalt förankrad opposition mot det modebetonade och programmatiska. Ekelöfs text är på så sätt ett tydligt exempel på tidens behov av att markera självständighet i förhållande till internationella strömningar. I andra texter verkar det som om en liknande betoning av det personliga får funktionen att tona ned en mer politisk läsning. Ett mycket intressant exempel på detta är Gunnar Jungmarkers ord om ett av Billmans första träsnitt, Händer från ca 1928-30. Se illustration 2. Motivet är enligt Jungmarker ett uttryck för ett inre tillstånd:

    En klunga, liksom en bukett, av uppåtriktade händer som trevar i luften eller griper om varandra avtecknar sig onyanserat svart mot papperets vita fond, med innerteckning av karvade vita linjer. Bilden var bara avsedd som studie […] men i all sin valhänthet är den ändå uttrycksbärande, ger ett ängsligt, beklämmande intryck genom händernas vilsna famlande och förnims som en oavsedd bikt. Denna estetiserande och individcentrerade beskrivning kan jämföras med Billmans egen senare redogörelse för omständigheterna:

    Vad motivet beträffar är träsnittet med säkerhet från år 1930. Det berättar om depression och arbetslöshet. Att sjöfolkets arbetsförmedling föresvävat motivet med händerna förefaller mig nu helt troligt fast en del symbolism tillagts. När hyrorna ropades ut sträcktes en svärm av nävar upp (med stämpelkort i) mot utropen. Jag hade försökt att i ord just fånga in en sådan stämning och då börjat med ”Händer som sträckas”. Motivet kan ju ses och uppfattas som människors längtan.8

Även om också Billman själv antyder en mer allmän symbolisk tolkning av motivet får hans beskrivning läsaren att se helt andra betydelser än det ”vilsna famlande” som Jungmarker tolkar in. Det rör sig om en situation präglad av aktiv tävlan och konkurrens för att få de eftertraktade hyrorna – bokstavligt talat en kamp för överlevnad. Med Billmans beskrivning i bakgrunden blir det lättare att se att handen till vänster om mitten faktiskt är knuten, och att en annan hands grepp om en handled nere till vänster kan innebära att någon med våld försöker dra ner en medtävlare. Exemplet visar att skenbart sakliga bildbeskrivningar ofta har en ideologisk underton, men också att en granskning av omdömen i dåtida konstkritik kan bidra till den sociosemiotiska förståelsen av fenomenet och begreppet arbetarkonst i relation till olika estetiska och politiska agendor.
I illustration 3 har jag åskådliggjort den gängse synen på kommunikationsprocessen, först formulerad i 1930-talets lingvistiska Pragskola och senare internationellt spridd via Roman Jakobsons vidareutveckling i essän ”Linguistics and Poetics” från 1960.9 Modellen innebär i bildteoretiska sammanhang att även bilder definieras som text, dvs. som delvis kodade budskap. Begreppet kod hör dock till de mer oklart definierade begreppen i semiotisk teori. Det kan röra sig om en allmän kulturkod – t.ex. den som krävs för att en bild ska förknippas med begreppet arbetarkonst i en reception – men det kan också röra sig om tydligt avgränsade koder, som i verbal kommunikation. Till varje avgränsad dimension i den kommunikativa processen hör en språklig funktion – det rör sig med andra ord om en funktionsorienterad teori. Antagandet är att dessa funktioner finns i alla typer av språkliga meddelanden eller kulturellt betingade betydelsebildningar. Detta är en annan innebörd av begreppet funktion än den vi använder när vi talar om ett föremåls funktion, en byggnads funktion eller viss funktion i samhället. Det finns bildfunktioner som skiljer olika typer av bilder åt – i denna mening är till exempel reklambilden en funktionsart, medan andaktsbilden är en annan funktionsart. De kommunikativa funktionerna antas däremot vara gemensamma för alla bilder.

Låt oss åter igen titta på några av de konstkritiska utsagor jag har citerat, och jämföra med modellen i illustration 3. När Gunnar Jungmarker beskriver händernas ”vilsna famlande” i Billmans träsnitt och menar att bilden är en ”oavsedd bikt” betonar han den expressiva funktionen. Denna funktion ger oss en mental bild av känslotillståndet hos den person som sänder meddelandet. Om Jungmarker hade lagt större vikt vid de frågor bilden kan väcka om till exempel samhället eller om mångtydigheten hos bilder, så hade istället den konativa funktionen kommit i fokus. Den konativa funktionen är kopplad till mottagarens aktiva roll och förståelse, till exempel via verbalspråkets interrogativ. Torsten Billmans egen redogörelse för bildens tillkomst aktualiserar den referentiella funktionen, kopplad till den kontext och de omständigheter där kommunikationen sker. När Jungmarker beskriver bildens uppbyggnad med dess ”innerteckning av karvade vita linjer” berör han den estetiska funktionen, direkt kopplad till meddelandet och dess utformning. I konstkritik tematiseras den estetiska funktionen oftast i beskrivningar av bilders stil och retorik.

När Erik Blomberg beskriver de röda fanornas och färgernas aktiva roll i Amelins bild (illustration 1) liknar detta också en beskrivning av det visuella meddelandets kontaktskapande funktion – den fatiska funktionen. Genom den fatiska funktionen signalerar bilden sin närvaro och kräver mottagarens uppmärksamhet – till exempel genom en avbildad persons blick, eller som i Amelins fall genom en ikonografiskt betydelseladdad färg. Slutligen finns det element hos meddelanden som signalerar vilken sorts meddelanden de är – element som refererar till själva koden för meddelandets avläsning. I bildsammanhang är detta extra tydligt i allusioner, parafraser och liknande troper. I kommunikationsteoretiska termer ingår dessa element i den metatextuella funktionen. Kress och van Leeuwen intresserar sig varken för expressiv eller estetisk funktion, men desto mer för fatisk, metatextuell och referentiell. De använder sig dock inte av den gängse kommunikationsteoretiska modellen, eftersom de anser att den är ensidig och dogmatisk.10 Istället har de utvecklat en egen modell för funktionsanalys av bilder, grundad på den brittiske-australiske lingvisten Michael K. Hallidays (f. 1925) sociosemiotiska teori om verbalspråk. I likhet med Halliday skiljer de grundläggande mellan språkets ideationella, interpersonella och textuella funktioner, samt betecknar dessa som metafunktioner. För bildanalysens räkning har Kress och van Leeuwen valt att beteckna den ideationella metafunktionen som representational, eftersom de menar att den ideation som Halliday beskriver motsvaras av bilders representation av omständigheter i världen.11 Se illustration 4. Dessa omständigheter behöver inte bestå av perceptuellt tillgängliga fenomen, utan kan också vara abstrakta relationer eller tankebyggen. Kress och van Leeuwen menar vidare att det finns två huvudtyper av bilder med avseende på representationens metafunktion, nämligen narrativa bilder och begreppliga bilder.

Denna distinktion blir dock redan från början problematisk, eftersom duon grundar sin definition av narrativa bildstrukturer på förekomsten av vad de kallar vektorer. En vektor är ett riktningsskapande element i en bild, men inspirerade av Rudolf Arnheims gestaltpsykologiska bildteori menar Kress och van Leeuwen att vektorn är inneboende i bilden och bestämmande för dess narrativa innehåll.12 Konsekvensen blir att bilder är narrativa för att de innehåller vektorer, snarare än tvärtom. Detta är en märklig ståndpunkt i en sociosemiotisk teori, eftersom den innebär att just de sociala och erfarenhetsgrundade sammanhangen inte verkar ha någon betydelse för bilders narrativa status. Att en bild kan uppfattas som en del av en berättelse, i relation till föreställningar om föregående händelser (vad fenomenologin kallar retention) och kommande händelser (fenomenologins protention), ignoreras av Kress & van Leeuwen. De försummar alltså den temporala aspekten och fokuserar helt på den spatiala. Underligt nog refererar de inte heller till tidigare etablerade teorier om narrativitet. Detta förhindrar dock inte att vissa aspekter av Kress & van Leeuwens teori om representation kan ha ett deskriptivt värde i en bildanalys.

Enligt min mening innehåller duons system network över de olika varianterna av narrativa strukturer (se återigen illustration 4) vissa intressanta distinktioner. Kress & van Leeuwen betraktar alla bilder som iscensättningar där deltagare (”participants”) bildar processer i ett visuellt semantiskt rum – oavsett om det handlar om en fotorealistisk avbildning eller ett enkelt diagram. En deltagare behöver i Kress & van Leeuwens terminologi inte vara en person eller ens en levande organism – det kan vara en kaffekopp eller bara en abstrakt form. Representationens grundelement är av två slag – processer och omständigheter. Omständigheterna utgörs av iscensättningen (till exempel återgivandet av en fabrikslokal), medlen (till exempel redskap i arbetarnas händer), samt sekundära deltagare som endast har en förmedlande roll i den narrativa processen.13 Om en bild till exempel visar livsmedelsarbetare som rensar fisk vid ett löpande band, så fungerar det löpande bandet som en sekundär deltagare i bilden. Bandet utgör här förmedlingen mellan de olika arbetsmoment som arbetarna representerar. På liknande sätt visas till vänster i Erik Enroths bild Paja/Smedja (illustration 11) en maskinhammare som representerar förmedlingen mellan de avbildade arbetsmomenten och deras mål – den färdiga produkten.

En process kan föreligga med eller utan agent. I en process utan agent sker ingen utveckling – rörelsen förs bara tillbaka till sin utgångspunkt. Här nämner Kress & van Leeuwen conversive processes, till exempel illustrationer av naturens kretslopp i läroböcker. Processer med agent kan vara antingen projektiva eller ickeprojektiva. I en projektiv process projiceras via agenten ett tecken på konativ eller kognitiv aktivitet. Det kan röra sig om en persons blick eller gest som gör oss uppmärksamma på ett annat föremål – en reaktiv process. Det kan också – särskilt i tecknade serier – röra sig om en tankebild eller en skriven replik som via en pratbubbla (agenten) knyts till en avbildad person. De senare fallen kallar Kress och van Leeuwen mental respektive verbal process.14

När processen inte är projektiv rör det sig antingen om en handling (aktion) eller en mothandling (reaktion). Det kan finnas en reaktion utan att den föregående aktionen är synlig i bilden – processen blir då åter igen projektiv (se diagrammet). En aktion kan vara antingen transaktionell eller icke transaktionell. Om aktionen är transaktionell överförs ett föremål eller en riktad kraft från en deltagare till en annan.15 Transaktionen kan vara ensidig – som i överlämnandet av en gåva – eller ömsesidig – som i utdelandet av slag under ett slagsmål. Den andra metafunktionen betecknar Kress och van Leeuwen som interpersonal, och det är framför allt här de uppmärksammar bilders fatiska funktion. Funktionen kan kallas interaktiv, eftersom den handlar om hur vissa visuella grepp upprättar en relation mellan betraktaren och de avbildade deltagarna. Se illustration 5. Hit räknar också Kress och van Leeuwen den faktor de kallar modality, med andra ord det mode eller läge som kännetecknar bildens semiotiska uttrycksresurser. En bildgenres specifika resursläge signalerar vilken sorts bilder det rör sig om, och hur de skall uppfattas och brukas.16 I denna mening handlar modalitet om den metatextuella funktionen. Men eftersom modalitet i bredare lingvistisk mening handlar om en mångfald aspekter av språkets förmåga att förmedla avsikter och attityder verkar det rimligt att räkna också de interaktiva dimensionerna till modaliteten. Man kan tala om interaktiv modalitet när det gäller avsikt och attityd, och transformativ modalitet när det gäller ett motivs transformation från ett resursläge till ett annat. Denna terminologi syns i mitt diagram, som dock i övrigt följer Kress och van Leeuwens uppställning.

Enligt Kress och van Leeuwen består den interaktiva modaliteten av tre faktorer – kontakt, socialt avstånd och attityd. Kontakten, med andra ord den explicit fatiska nivån, kan bestå i ett krav eller ett erbjudande. Kravet uppstår enligt Kress & van Leeuwen när en huvudaktör i bilden tittar rakt ut mot oss betraktare, som om den kräver vår reaktion. När detta inte är fallet uppfattas däremot bildens processer och omständigheter som ett erbjudande för betraktarens blick. Distinktionen kan ifrågasättas av flera skäl, men dess deskriptiva värde kommer att prövas i analysen nedan. Det sociala avståndet definieras av förgrundsfigurers närhet till det avbildade rummets imaginära frontplan. Om endast ansikte och hals syns i frontplanet är avståndet intimt. När en större del av kroppen syns ökar avståndet till olika grader av socialt avstånd – från personal till close social och slutligen far social. Om personen endast ingår i en större grupp personer är avståndet opersonligt.17

Den i bilden påbjudna attityden (hos betraktaren) indelas i objektiv och subjektiv. Kress och van Leeuwens distinktion mellan handlingsorientering och kunskapsorientering i bilder med objektiv attityd hör till de egendomligaste inslagen i deras teori. Den kan dock ignoreras här eftersom den objektiva attityden bara omfattar bilder där föremål återges antingen rakt uppifrån eller rakt från sidan – som i kartor och arkitekturplaner. Subjektiv attityd i bilder uttrycks både horisontellt och vertikalt. Den horisontella attityden bestäms av bildens aktörer och deras bortvändhet (likgiltighet) eller tillvändhet (engagemang) i förhållande till betraktarens position. Den vertikala beror på om betraktarens blickpunkt i förhållande till motivet är konstruerad underifrån (motivets övertag), i rak linje (jämbördighet) eller ovanifrån (betraktarens övertag). Den transformativa modaliteten är enligt Kress och van Leeuwen karaktäriserad av fyra huvudtyper av kodningsorientering (”coding orientation”) hos bilder. Med kodning verkar de här avse tekniska faktorer som kontrast och färgskala, men deras redovisning av bakgrunden till tankegångarna är summarisk. De menar att varje typ av kodningsorientering – teknisk, abstrakt, naturalistisk och sensorisk – har ett ”minimum” och ett ”maximum” av modalitet, och att detta korresponderar med en mättnadsskala mellan ”full colour saturation” och ”black and white”. Som medelvärde anger de ”somewhat less than full colour saturation”, vilket är föga precist.19 Medelvärdet definierar dock den orientering de kallar ”naturalistisk”. Denna term avser därför en mycket allmänt definierad realistisk effekt och kan inte identifieras med någon etablerad konst- eller litteraturvetenskaplig definition av ”naturalism”.

Möjligen kan duons idé om kodningsorienteringar tolkas på det sätt som syns i illustration 6. Vi har här två dimensioner: hög och låg kontrast respektive färg och svartvitt. Hög transformativ modalitet innebär att en bild överensstämmer med normen för den kodningsorientering den associeras med. Vid fall av teknisk orientering kan normen då vara genomsnittlig kontrast och svartvitt. Tekniska instruktionsteckningar är ofta svartvita, men kan kräva skuggor med genomsnittlig kontrast. Vid abstrakt orientering med hög modalitet är utrymmet reducerat till ett minimum, som i enkla svartvita logotyper. Den naturalistiska kodningsorienteringens norm motsvarar naturalistiskt måleri och vår tids färgfotografi. Den sensoriska kodningsorienteringen ger vid hög modalitet en intensifiering av sinnesintrycken som utnyttjas i vissa typer av bildkonst, propaganda och reklam. Kompositionens metafunktion definierar Kress och van Leeuwen i analogi med Hallidays textuella metafunktion, som möjliggör kommunikation av vissa betydelser och attityder via språkets struktur på fonetisk, grammatisk och syntaktisk nivå. Hur Kress och van Leeuwens analogi ser ut åskådliggör jag i illustration 7. Kompositionens metafunktion består av dimensionerna informationsvärde, betoning och subdivision. Informationsvärdet är de värden och betydelser som knyts till bildytans olika delar. Dessa är i varierande grad kulturbundna. På rent topologisk nivå kan en komposition vara polariserad eller icke polariserad. Icke polariserade kompositioner kan enligt Kress och van Leeuwen vara cirkulära (som ett cirkeldiagram) eller tredelade (med likvärdiga delar). De diskuterar inga ytterligare varianter. Vissa cirkulära eller tredelade kompositioner har dock polarisering – i det första fallet mellan centrum och marginal, i det andra fallet mellan vänstersida och högersida med mittpartiet som en så kallad mediator.20

Andra bilder, vilka Kress och van Leeuwen verkar betrakta som normerande, har en binär polarisering. De är med andra ord polariserade antingen i sidled, i höjdled, eller bådadera. Utgående från västerländsk kultur och läsriktning hävdar Kress och van Leeuwen att bilder som antyder rörelse eller förändring i regel polariserar det kända och givna till vänster, och det nya och utmanande till höger. I andra bilder iakttar de en polarisering i höjdled mellan tecken för abstrakta ideal upptill, och tecken för saklig realitet nedtill. Denna struktur kan också beteckna hierarki i t.ex. ett organisationsdiagram.21

Betoningens faktor bestämmer vilken variation vi upplever mellan bildens olika delar. Om elementen har stor inbördes variation i t.ex. storlek, färg, färgmättnad o.s.v. förväntas vi ofta uppfatta vissa aktörer i bilden som extra betydelsefulla. Formellt utgör betoningen en skala mellan högre och lägre grad av variation mellan bildelementen.22 Även subdivisionens faktor utgör formellt en skala, som i detta fall handlar om graden av spatial och temporal separation mellan en visuell kompositions delar. En låg grad av separation är normen för äldre europeisk målarkonst och för den fotografiska bilden – sådana bilder upplevs som enhetliga i såväl spatialt som temporalt avseende. En sida in ett seriealbum är däremot, betraktad som bild, ett ovanligt tydligt exempel på en hög grad av separation. Som en första prövning av Kress och van Leeuwens modell analyserar jag här fyra bilder. Kriterierna för mitt urval av bildexempel är att de ska vara utförda av kända företrädare för arbetarkonsten i respektive nordiskt land, att de skall exemplifiera narrativa processer med flera aktörer och med opersonligt socialt avstånd, samt att de ska variera stilmässigt. Vid urvalet har jag inte lagt någon vikt vid Kress & van Leeuwens uppfattning att vektorer är bestämmande för narrativa processer. Istället utgår jag ifrån att narrativitet i bilder är en kognitivt betingad faktor – med andra ord att vissa bilder tolkas som en del av en händelsekedja mot bakgrund av schematiska förväntningar om vissa skeenden. Dessa förväntningar kan ha en funktion i förhållande till större diskursiva mönster i en kultur.

Som nämndes i den första artikeln var Victor Brockdorff den ende nordiske målare som mer konsekvent anammade den socialistiska realismen. Därför får han i mitt urval representera närheten till de normer som de övriga tre exemplen avviker ifrån. Jag har valt Brockdorffs DKU, en hyllning till det danska kommunistpartiets ungdomsförbund DKU, målad som utsmyckning till förbundets partiskola i Tokkekøb Hegn år 1954. Se illustration 8. Verket är en triptyk målad på masonitskivor men här visas av presentationstekniska skäl endast mittpannån. Sidopannåerna kommer därför att ägnas en mer ingående beskrivning nedan. Triptyken som helhet exemplifierar särskilt väl den programmatiska optimism och positiva tendens som Gunnar Gunnarsson åtta år tidigare betonat i en artikel om socialistisk realism:

    Framtiden tillhör arbetarklassen, tillhör socialismen. Då är det lika klart, att arbetarklassen inte kan vara pessimistisk – lika litet som den författare eller konstnär, som tillägnat sig dess perspektiv.23

Hur uttrycker Brockdorff denna optimism? Centralpannåns förgrund domineras av den dynamiska rörelsen hos de två huvudaktörerna när de håller fram förbundets emblem. Socialismens röda och Danmarks rödvita flaggor blandas – i enlighet med Stalins tanke om socialismens förverkligande i ”ett” land. Aktörerna fyller bildens yta på ett sätt som på representationens plan utesluter varje form av sekundär deltagare. Ingen deltagare är sekundär – alla deltar i den avbildade marschen framåt. Däremot finns ett antal medel i form av flaggor, blomsterkvastar, och det stora emblemet. Bildens iscensättning syns inte alls i mittpartiet på grund av det trånga bildrummet. Sammanhanget framgår istället av den högra pannån, där tågets bakre led ännu är på väg in mot centralbilden. Vi ser här att tåget passerar förbi en jättelik läktare där representanter för alla världens folkslag och socialistiska nationer vinkar med näsdukar och jublar. Vi ser också internationella flaggor, till exempel Nordkoreas, Polens och Rumäniens. Förgrunden domineras av en ung asiatisk man. Längre bort står en afrikansk man med kolsvart, glänsande ansikte, och bakom honom en mexikansk man med kraftigt röd ansiktsfärg. Ansiktenas, folkdräkternas och flaggornas didaktiskt tydliga färgkontraster avtecknar sig mot en blå, molnfri himmel.

Vänster sidopannå domineras däremot av de moln som börjar dyka upp redan till vänster i centralbilden. Samtidigt visas här en annan scen och en annan tidpunkt än i centrum och till höger. Vi ser en konfrontation där polismakten arresterade flera ledande DKU-medlemmar i samband med en protest mot ett NATO-besök i Köpenhamn år 1950.24 I förgrunden håller en ung man med uppkavlade skjortärmar ännu sin fana högt och riktar en uppfordrande blick mot tåget och DKU-emblemet. Symboliken är tydlig: till vänster finns den hjältemodiga kampen i ett land ännu präglat av repressivt mörker, till höger lyser de befriade folkens sol. Men tvärs över hela verkets bredd verkar den unge asiaten i högerpannåns folkmassa och den trotsige DKU-medlemmen på vänsterpannån ha ögonkontakt, som om det i själva verket är honom världen jublar för.

På så sätt visar sig verket innehålla ett stort antal av de möjliga narrativa relationer som visades i illustration 4. När den unga kvinnan och den unge mannen höjer emblemet utför de var för sig en ensidig transaktionell handling. Målet för handlingen är vi – betraktarna. Det objekt som överförs i handlingen är den ideologi och livssyn som emblemet symboliserar. I det visuella rum som bildas mellan parets kroppar speglas deras handling i ett annat pars åtbörder när de lägger händerna på varandras axlar. Deras åtbörder utgör en ömsesidig transaktionell handling, och objektet som överförs är idén om kärlek och solidaritet. I det mindre rum som detta pars relation i sin tur bildar syns en yngre flicka i röd tröja. Hon väntar ännu på att träda fram bland de äldre, men i sin hand håller hon redan en blommande kvist – bildens medel för ungdomens och hoppets symbolik. Alla övriga deltagare i tåget deltar genom bildens diagonaler (som Kress och van Leeuwen skulle kalla vektorer) i den ensidigt transaktionella handlingen fram mot oss betraktare.

Mittpannåns innebörd blir mer mångskiktad när den tolkas i sitt sammanhang, tillsammans med sidopannåerna. Den jublande folkmassan i högerpannån utgör reaktionen på tågets aktion, men inte målet för aktionen. Den protesterande mannens aktion i vänsterpannån är inte transaktionell, men den antydda ögonkontakten mellan honom och asiaten i högerpannån indikerar en reaktiv projektion. Denna projektion får oss att titta åt samma håll som den protesterande, alltså åt höger, mot folkmassan och den soliga framtiden. Vi förstår att det är denna framtid han tänker på i kampens stund.

På den interaktivt modala nivåns kontaktnivå är hela kompositionen ett entydigt krav. Deltagarnas blickar kräver att vi ska ta ställning till den ideologi som symboliskt överförs. Bilden är ett exempel på hur skillnaden mellan krav och erbjudande i vissa fall kan vara avgörande för den uppfattade innebörden. På det sociala avståndets nivå finns en opersonlig dimension i det att det rör sig om en folkmassa, men ingen av de centrala deltagarna i mittpannån är avbildade i helfigur, utan beskurna på halva låren av bildens ram. Därför blir det dominerande avståndet ändå socialt, vilket gör att en massverkan kan kombineras med en nära och inbjudande relation till oss betraktare. På attitydens nivå är samtliga deltagares orientering engagerad. Kompositionen med de avskurna figurerna och de uppåtstigande vinklarna gör att vår betraktarposition (på horisontlinjen) hamnar långt under emblemet och de centrala deltagarna. Motivet har alltså övertag, och övertaget förstärker budskapet om den kommunistiska ideologins överlägsenhet. På den transformativa modala nivån är bildens förstärkta, a-naturalistiska färgkontraster – särskilt i högerpannån – ett typexempel på sensorisk kodningsorientering.

Den kompositionella nivåns informationsvärden bestäms här av helhetens format: triptyken. Det rör sig om en polariserad triptyk där centralpannån har högst informationsvärde. Samtidigt fungerar denna som en retorisk mediator mellan det kapitalistiska mörkret till vänster och det socialistiska solskenet till höger. Helt i enlighet med Kress och van Leeuwens teori framställs det gamla och kända till vänster, det nya och utmanande till höger. Centralpannån är också sedd för sig en polariserad komposition. Här är polariseringen den mellan manligt och kvinnligt. Denna polarisering kan inte generaliseras i Kress och van Leeuwens termer, men den blev ett stående inslag i kommunismens visuella retorik efter världsutställningen i Paris 1937, med Vera Muchinas (1889-1953) monumentala framställning av mannen och kvinnan som frambär hammaren och skäran. Det finns också en tydlig vertikal polarisering mellan det ideala – DKU-emblemet – och det reala i form av den unga flickan som ännu söker sin väg. Det förefaller som om Brockdorffs bild inte bara är ett typexempel på socialistisk realism utan också på den typ av relationer som Kress och van Leeuwens modell betonar. Från Danmarks kommunistiska rörelse förflyttar vi oss till socialdemokraternas, fackföreningarnas och metallindustrins storhetstid i Sverige. Torsten Billmans fresk i Folkets Hus i Norrahammar invigdes 1949. Fresken är ett större sammanhängande bildprogram av vilket jag här – likaledes av presentationstekniska skäl – bara kan visa mittpartiet. Se illustration 9. Motivet är gjuteriindustrin i Norrahammar.25 Längst till vänster utanför det här avbildade partiet ser vi en scen från äldre tider med en gruvlave i trä. Därefter ser vi fabriken utifrån, med arbetare som går till sitt skift. De går inåt i bilden, mot freskens centrum. Fabriksskorstenen till vänster i illustration 9 skiljer denna scen från centralscenen. Den stående mannen med skyddsmask till höger bildar på samma sätt en avgränsning mot högersidans scener. Där ser vi samma typ av scen med vandrande arbetare som till vänster, men nu spegelvänd. Deltagarna är nu på väg bort från freskens centrum. De har cyklar och modernare kläder, betecknande en ny tid. Scenen längst till höger är åter igen en spegelvändning, nu av scenen längst till vänster, men med en modern gruvlave och en familj som samlats till måltid.

Freskens kompositionella grundstruktur är alltså densamma som hos Brockdorff. Fastän helheten kan definieras som en polyptyk utgör den ändå en tredelad struktur med den centrala gjuteriscenen som mediator mellan gammalt och nytt. Det gamla är till vänster, det nya till höger. Graden av subdivision är högre än hos Brockdorff, eftersom ingen scen tillåts fortsätta in i en annan scen. Graden av variation är mindre eftersom färgskalan är mindre mättad och skillnaden i storlek mellan deltagarna är mindre. På representationens plan är omständigheterna framhävda med såväl iscensättning (äldre landskap, fabrik utifrån, fabrik inifrån, nyare landskap), medel (verktyg) och sekundära deltagare (formen för gjutning till höger i förgrunden). De flesta deltagare i centralscenen är inbegripna i ensidiga transaktionella handlingar där muskelkraft överförs till ett material. Detta gäller också de två männen som drar i vajern med vilket den stora gjuteritekniska överformen (på väg till eller från underformen) har fästs i taljan. Här är formen och dess tunga innehåll av härdad sand inte längre en sekundär deltagare utan ett medel i produktionen. Muskelkraften överförs via handlingen och medlet till målet – den färdiga produkten. Deltagaren som verkar luta sig mot skorstenen längst till vänster är inte inbegripen i en handling men utgör genom sin blick mot arbetet med smidestången en projektiv reaktion som också leder betraktarens blick dit. Deltagaren med skyddsmask längst till höger ingår inte i den narrativa processen utan är uteslutande kompositionellt motiverad, som en funktion av subdivisionen. Den gestikulerande deltagaren längst bort i bildrummet är inbegripen i en ensidig transaktionell handling där det överförda objektet inte är fysiskt utan semiotiskt. Objektet utgörs i detta fall av de gester och rop med vilka han dirigerar flyttandet av överformen. Handlingarna i scenerna utanför centralscenen är alla icketransaktionella. Processen där arbetarna vandrar till/från fabriken är dessutom utan agenter eftersom handlingen är reciprok/cirkulär. Detta grepp betecknar det dagliga livets cirkulära gång i brukssamhället.

Sett till den interaktiva modala nivån finns i centralscenen ingen deltagare som blickar ut ur bildrummet, och kompositionen är därmed ett erbjudande i Kress och van Leeuwens mening. Det sociala avståndet är opersonligt vad gäller de flesta av deltagarna, medan de två mera framskjutna deltagarnas placering tillför ett mer socialt eller inbjudande intryck. Samtliga deltagares attityd är likgiltig i förhållande till betraktaren – de är helt upptagna av sin egen verksamhet. Den ende deltagare som vänder sig rakt mot betraktaren har signifikativt nog sitt ansikte dolt av en skyddsmask. Vertikalt är deltagarna på en jämställd nivå i relation till betraktaren, vilket lätt verifieras om man drar ut perspektivlinjerna som den främre formens fack bildar. Horisontlinjen hamnar då ungefär i ögonhöjd med mannen som håller gjutskopan.

Man kan notera att mittvertikalen i både Billmans och Brockdorffs kompositioner markerar kontaktzonen för en ensidigt transaktionell handling med två deltagare, och att rummet mellan dessa deltagare rymmer en tredje. I Billmans komposition är det mannen med smidestången. Men medan denne är placerad i förgrunden befinner sig den rödklädda flickan i Brockdorffs komposition i bakgrunden. Även i andra avseenden kan principen i Billmans komposition ses som en omvändning av den i Brockdorffs. De centrala deltagarnas transaktionella handling är hos Billman inte riktad utåt mot betraktaren utan inåt i bilden mot ett ting i fabrikens produktion – överformen. Perspektivlinjerna skapar inte en överlägsen attityd utan en jämställd. Den icke-agentiva processen med skiftarbetarna utanför mittbilden – och polariseringen mellan gammalt och nytt – betecknar inte uppbrott och förändring, utan ett samhälle i god ordning med jämna och förnuftiga framsteg.

Medan Brockdorffs verk är en hyllning till ideologin är Billmans en hyllning till det dagliga arbetet. Denna skillnad i innehåll framgår främst av de narrativa transaktionella processernas olikartade karaktär och polariseringens olikartade innebörd. I Billmans verk betecknar frånvaron av engagerad attityd och fatiskt krav dessutom en miljö där ingen propagerar, men där alla arbetar. Även den mer naturalistiska och mindre kontrastrika kodningsorienteringen (se åter illustration 6) i Billmans färgbehandling bidrar till det sakligare intrycket. I Brockdorffs fall har bildprocessen koppling till en normativ visuell diskurs. I Billmans fall är processen snarare deskriptiv, i enlighet med den mer dialoginriktade ideologin hos socialdemokratin och institutionen Folkets Hus. Den referentiella kontexten för detta exempel har, till skillnad från de två föregående exemplens kontext, en privat karaktär. Se illustration 10. Verket är inte skapat på uppdrag av en organisation, och den expressiva funktionen (se åter illustration 3) får därmed större betydelse. Vad gäller omständigheternas nivå på representationens plan är här iscensättningen helt diffus. Medel saknas, liksom sekundära deltagare. Den åskådliggjorda processen saknar agenter. Deltagarna saknar blick och är placerade i två huvudgrupper. I grupperna vänder sig deltagarna mot varandra på ett sätt som antyder reciproka relationer eller cirkelrelationer. Frånvaron av gester och blickar omöjliggör projektiva reaktioner. På det interaktiva modala planet är kompositionen ett entydigt erbjudande med opersonligt socialt avstånd, likgiltig attityd och underlägsenhet hos motivet. På det transformativt modala planet är kodningsorienteringen abstrakt eftersom färgskalan närmar sig det monokromt blå med hög kontrast mellan svarta och övriga partier. På kompositionens plan rör det sig om en polariserad bild med endast horisontell polarisering. Gränsen mellan de polariserade zonerna utgörs av den brutna vertikala linje som bildas av de avskurna abstrakta formerna i förgrunden, samt vänsterkonturen hos deltagaren i brun rock. Detta är också gränslinjen mellan de två grupperna. Polariseringen kan dock inte knytas till några motsvarande polära begrepp på innehållsplanet, utom möjligen ”liten gemenskap” (vänster) kontra ”större gemenskap” (höger). Subdivisionen är medelstor och variationen låg.

Även utan titeln Arbeidsløse förmedlar representationen, modaliteten och kompositionen ett intryck av tragiskt existentiellt predikament. Frånvaron av agentiv process antyder ingen väg ut ur det passiva tillståndet. Den överordnade betraktarpositionen antyder deltagarnas underordning i samhället. Deras distans och frånvaron av engagerad attityd säger oss att de inte söker vår hjälp och inte heller har något att propagera. Den relativt höga subdivisionen på kompositionens plan förstärker intrycket av isolering mellan deltagarna, medan frånvaron av hög variation mellan bildelementen betonar deltagarnas likställdhet. Frånvaron av mer naturalistisk eller sensorisk kodningsorientering ger bilden en overklig karaktär. Utan den verbala informationen Arbeidsløse hade det inte gått att receptivt knyta den visuella diskursen till arbetarrörelsens sammanhang. Även detta exempel är av privat karaktär vad gäller den referentiella kontexten, med betoning av den expressiva funktionen. Se illustration 11. Den semiotiska strukturen är dock mycket annorlunda än den i von Hannos verk. Motivet ligger nära det hos Billman, men här rör det sig om bearbetning av stålämnen i en maskinsmedja. Liknande motiv med glödande järn eller stål har stor spridning i särskilt svensk arbetarkonst, till exempel hos Johan Ahlbäck. På representationens plan är de två centrala deltagarna som hos Billman och Brockdorff inbegripna i en ensidig transaktionell handling, men denna gång med den glödande metallen som mål. Den vänstra deltagarens transaktionella handling antyder möjligen manövrering av maskinhammaren. Målet för den högra deltagarens transaktionella handling är mer entydigt – ett metallstycke inuti ugnen eller ässjan. Kompositionens omständigheter innefattar såväl iscensättning som medel (tången) och en sekundär deltagare (maskinhammaren).

På det interaktiva modala planet saknas blickar – det rör sig alltså om ett erbjudande. Det sociala avståndet överensstämmer med relationerna i Billmans komposition. Deltagarnas attityd är likgiltig i förhållande till betraktaren, och deras vertikala position är underordnad om horisontlinjen tentativt placeras i bildens övre hälft. Bilden saknar dock centralperspektiv. På det transformativt modala planet är kodningsorienteringen sensorisk. På kompositionens plan rör det sig om en polariserad tredelning med den centrala handlingen som mediator. I polariseringen är det givna till höger (metallens upphettande) medan det nya är till vänster (metallens maskinella bearbetande), alltså omvänt i förhållande till Kress och van Leeuwens förutsägelser. Variationen är låg vad gäller elementens storlek, men hög vad gäller deras färg. Bildens grad av subdivision är låg.

Lika litet som i Billmans och von Hannos kompositioner sker någon hänvändelse från deltagare till betraktare. Det skissartade i framställningen förhindrar deskriptiv diskurs. Betoningen av aktiv transaktion och frånvaron av projektion eller reaktion i representationens process förhindrar ett mer reflexivt moment. Vidare saknas det didaktiska inslag som uppstår när en projektiv agent riktar en blick eller en gest mot ett visst element i kompositionen. Polariseringens och den centrala ensidiga transaktionens grundstruktur överensstämmer dock med den i Brockdorffs och Billmans kompositioner. Den överordnade betraktarpositionen frammanar inte som i Hannos fall intrycket av en beklagansvärd situation, men inte heller det av en jämställd kontaktkanal. Snarare förstärker den i likhet med modalitetens sensoriska kodning den betoning av den expressiva funktionen som nämndes inledningsvis. Avsändarens/målarens subjektiva känsla inför motivet betonas, och fågelperspektivet antyder en utanförstående avsändare och mottagare med ett i grunden estetiskt intresse för de representerade processerna. Jag har påpekat bristerna i Kress och van Leeuwens modell. Ändå menar jag att den, åtminstone med de modifieringar jag har föreslagit, kan bidra till att belysa likheter och skillnader mellan socialistisk realism och de flesta andra former av arbetarkonst i Norden. En fördel är att modellen, trots de gestaltpsykologiska inslagen, i sista hand beskriver bilder som representationer av sociala processer. Betoningen av relationer snarare än konkreta objekt gjorde att jag kunde påvisa strukturella likheter mellan ytligt sett så väsensskilda verk som Brockdorffs, Billmans och Enroths. Samtidigt visade analysen på betydande skillnader som på representationens plan främst bestod i närvaron och frånvaron av projektiva agenter, närvaron och frånvaron av reaktion, samt närvaron och frånvaron av sekundära deltagare. På interaktionens modala plan särskilde sig Brockdorffs komposition från de övriga genom kontaktnivåns kravkaraktär, deltagarnas engagerade attityd samt betraktarens underordnade position. På interaktionens transformativa plan särskilde sig Billmans och von Hannos verk från de övriga två, som båda var sensoriskt kodade. På kompositionens plan var samtliga kompositioner polariserade. Här särskilde sig dock von Hannos komposition genom den svaga polariseringen och genom att inte vara tredelad. I samtliga fall utom Billmans var subdivisionen svag eller medelstor, och i samtliga fall utom von Hannos var graden av variation stor.

Ett samband mellan skillnader i ideologisk kontext och skillnader i semiotisk struktur antyddes i Billmans och Brockdorffs fall. Det verkade finnas en analogi mellan den annorlunda representationen, interaktionen och polariseringen hos Billman och den mer samförståndsinriktade kontext i vilken hans verk tillkom. Frånvaron av en ideologiskt läsbar polarisering hos Enroth kan på liknande sätt kopplas till en kontext där relationen mellan konstnär och arbetarrörelse är mer distanserad.26 Von Hannos verk avviker från de övriga genom att varken ha en tillkomsthistoria med koppling till arbetarrörelsen eller ett motiv som ingår i arbetarrörelsens ikonografi. Även den mycket olikartade semiotiska strukturen hos von Hanno kan då sägas överensstämma med de kontextuella förutsättningarna. Receptionen av von Hannos komposition som arbetarkonst blir helt avhängig av titeln, samt av de sammanhang där verket visats tillsammans med annan arbetarkonst. Detta aktualiserar tre faktorer som bör tas i beaktande om forskningen ska kunna ta ställning till om receptionen av ett bildkonstverk i avgörande grad har påverkats av dess koppling till arbetarklassen. Dessa tre faktorer är verkets visuellt förmedlade betydelsestruktur, titelns (eller paratextens) inflytande, samt verkets proveniens och visningshistoria.

Slutligen kan läsaren fråga sig vad nyttan är med den semiotiska metoden och terminologin, när bilderna visar vardagliga handlingar som kan beskrivas och tolkas i vardagliga termer. Vardagsspråkets bildbeskrivningar riskerar dock att bekräfta författarens egna förväntningar om en bildgenres funktioner och innebörder. Terminologiska begränsningar kan vidare leda till att mer konkreta innebörder betonas på bekostnad av abstrakta relationer. En semiotisk modell ger ett protokoll för bildbeskrivningen, vilket säkerställer kontrollen av att beskrivningen kan upprepas med samma resultat (reliabilitet) och att den motsvarar undersökningens frågeställning (validitet). Den sociosemiotiska modell som här har prövats är bara en av många gängse modeller för semiotisk bildbeskrivning. Alla har såväl fördelar som nackdelar. Den bildretoriska modell som utvecklats av den belgiska forskargruppen Groupe µ betonar till exempel andra aspekter än de modeller som i A. J. Greimas efterföljd behandlar bilder som kodade visuella texter med endast binära strukturer. Typologiska modeller baserade på C.S. Peirces semiotik skiljer sig från alla de nyss nämnda modellerna eftersom de lägger mycket större vikt vid betydelsebildningens processkaraktär. I termer av validitet mår en semiotisk undersökning förmodligen bäst av en kombination av olika modeller, och i termer av reliabilitet kan inga långtgående slutsatser dras utifrån ett studium av endast några få bilder. Av dessa anledningar bör denna text endast betraktas som en pilotstudie.

På sistone har det diskuterats flitigt om universitetens framtid, speciellt med tanke på att det statliga bidraget minskar och universiteten i allt högre grad förväntas inhämta extern finansiering genom projekt och donationer. Aktuellt just nu är det nya regeringsprogrammet som lett till protester och en inte obefogad oro för framtiden. Utbildningssektorn ska spara 600 miljoner och bl.a. universitetsindexet ska frysas. Det betyder kännbara sparåtgärder för samtliga finländska universitet. Detta leder onekligen till farhågor och osäkerhet om hur framtiden ser ut.

Oroande är att konstvetenskap inte längre finns med på den av undervisningsministeriet utarbetade listan över de ämnen i vilka universiteten är skyldiga att meddela undervisning. Detta gäller samtliga universitet i landet. På listan finns bara ämnen som är så kallade ”skolämnen”, och frågan är om man vid universiteten i framtiden ska utbilda enbart lärare för grundskolans och andra stadiets behov. Konstvetenskapens akademiska framtid ligger alltså i vågskålen. Men vem skulle då överta utbildningen av kompetenser inom vår bransch? Ett sannolikt scenario – ifall universitetsutbildning i konstvetenskap (i värsta fall) inte längre ska förmedlas i framtiden – är att utbildningsansvaret flyttar över på yrkeshögskolorna, som redan nu konkurrerar med undervisning i bl.a. kulturledarskap.

Universitetsutbildningen ger en bred bas för kritiskt tänkande individer som efter avlagd examen ska ha kompetens att fungera ute i samhället; en konstvetenskaplig utbildning leder till arbetsmöjligheter inom ett flertal olika instanser inom kultursektorn, såsom museer och gallerier, eller inom kulturrelaterade projekt mm. En konstvetare kan även välja den akademiska banan och bli heltidsforskare eller undervisande personal vid universitetet (som förväntas forska vid sidan av andra uppgifter).

Samtidigt talas det inom universiteten om sammanslagningar av olika huvudämneshelheter och breda kandidatutbildningar, vilket leder till att det är svårt att avgöra var det slutliga ansvaret för att utbilda just konstvetare ligger. Detta leder också till att de studerandes ämnesidentitet minskar; förslaget är att specialisering ska ske först på magisternivå. Var ligger utbildningsansvaret i en sådan situation? Som det ser ut nu kommer utbildningen på alla områden inom kort att se helt annorlunda ut.

Målsättningen för den breda kandidatexamen är att den ska vara tillräcklig för anställbarhet. Men innebär en sådan examen verkligen att de studerande får tillräckliga kunskaper och färdigheter för att kunna antällas inom de sektorer som kräver kompetens i just konstvetenskap? Därtill efterfrågar de flesta instanser inte kandidater utan magistrar, något som rimmar illa med förslaget att man i framtiden ska utbilda färre magistrar. Den minskningen påverkar också universitetens finansiering i negativ rikting, eftersom en magister ger mer klirr i universitets kassa än en kandidat. Det är således ”lönsamt” för Staten att förespråka en minskad utbildning av magistrar. En logisk bieffekt är att underlaget för rekrytering av forskare till universiteten minskar. Detta alltså samtidigt som både statliga och privata forskningsanslag minskar. Forskarbanan blir alltså ekonomiskt sett en alltmer riskabel framtidssatsning.

Till detta kommer trycket på universiteten att införa tenure track-systemet för besättande av professurer. Det betyder i praktiken att man inte längre blir utsedd till professor enligt nuvarande praxis, utan att man väljer en professorsaspirant på viss tid (4 år), under vilken ”professorn” förväntas införskaffa både extern finansiering och publicera ett större antal artiklar i tidskrifter som klassificeras på högsta möjliga nivå i JUFO-systemet, helst i internationella tidskrifter. Om professorskandidaten under sin tenure inte lever upp till förväntningarna är det tack och adjö; bollen går vidare till nästa kandidat. Hur detta ska fungera i praktiken vid små ämnen som konstvetenskap förblir oklart.

Professorskandidaten förväntas skaffa extern finansiering, från t.ex. Finlands Akademi, Tekes eller ERC, vilken är en stor inkomstkälla för universiteten pga. de höga overhead-kostnader som följer med projekten och som kommer hemuniversitetet till fromma. För att minska det ekonomiska underskott som universiteten årligen kämpar med är detta en livsviktig inkomstkälla. Om den externa finansieringen uteblir blir det underskott, och då sneglar man lätt på de ämnen som inte levt upp till kraven – eller inte finns med på undervisningsministeriets ovan nämnda lista. Universitetens villkor börjar alltmer utformas som affärslivets, de är mer karriärinriktade och inskränker i många avseenden på den akademiska friheten. Denna frihet, som hittills utgjort kärnan i universitens och forskarens identitet, vill man nu ersätta med ”strategiska styrkeområden”. Men får konstvetenskapen plats i dem? Det ansvaret ska i framtiden axlas av bl.a. tenure-track-professorn.

Alla dessa förändringar kommer tvivelsutan att i grunden påverka universitetens verksamhet. Politikernas syn på universiteten som isolerade och sinsemellan konkurrerande affärsenheter mal sakta men säkert sönder den gränslösa akademiska gemenskap som legat till grund för det nordiska och finländska samhällsbygget. Ett talande exempel är den redan tidigare genomförda reformen gällande finansieringen av doktorandskolor, som i ett slag tillintetgjorde samarbete över universitetsgränserna.

Avslutningsvis är det också viktigt att tänka på landets två officiella språk: finska och svenska. Internationalisering premieras och engelska är kommunikationsspråket både då det gäller projektansökningar och publicerade artiklar. På sikt kommer detta naturligtvis att utarma både det svenska och det finska forskningsspråket, eftersom man inte uppmuntras skriva på sitt modersmål. Som motvikt har vi emellertid tidskrifter som – riktad speciellt till forskare i början av sin karriär men även till mer rutinerade skribenter – som erbjuder en tvåspråkig, fri publiceringskanal för aktuell konstvetenskaplig forskning. TAHITIs agenda är speciellt viktigt för att forskningsterminologi och -begrepp ska kunna utvecklas på landets båda modersmål. Låt oss därför uppmuntra publicering i tidskriften, inte minst som en protest mot de planer som nu smids i undervisningsministeriet och i universitetsvärlden i övrigt!

Docent Leena Valkeapääs nyutkomna studie på svenska titulerad Fri som fågeln, Emil Nervanders liv, är en mycket väl uppbyggd biografisk skildring kring Emil Nervander (1840–1914) som kultur- och nationsbyggare. Nervander är ett bekant namn för alla som intresserar sig för Finlands konst- och kulturhistoria, fastän hans samtid ofta verkade se honom endast som den konstnärlige, mindre famösa sonen till den genialiske professorn J. J. Nervander. Det är mer än rimligt att Emil Nervander har fått en värdig upprättelse i form av en diger och analytisk biografi.

Verket är rikt illustrerat och i en särskild bildbilaga får man även ta del av många av de fina källorna i färg. Alla bildtexter är även översatta till svenska, som tillsammans med en lång svenskspråkig sammanfattning kan vara till nytta för andra nordiska forskare. Förhoppningsvis kommer denna biografi att utnyttjas dem som tangerar nationsbygget, intresset för fornminnen och forskarprofiler i Norden under 1800-talet. Vad gäller den biografiska infallsvinkeln hänvisar Valkeapää till verk skrivna under det senaste decenniet av bland annat historikern Irma Sulkunen. Som konsthistoriker har Valkepää särskilt velat lyfta fram de visuella källorna såsom fotografier och annat dylikt material som anknyter till Nervanders liv. Det verkar väl underbyggt, då det mycket fort framkommer att Nervander var en stor beundrare av alla konstens former och uttryck redan tidigt i sitt liv.

Genom Valkeapääs framställning är det tydligt att Emil Nervander i hög grad påverkade formandet av synen på Finlands historia genom sitt decennier långa, uthålliga skrivande och forskande. Han var uppenbart i många avseenden topelian, fennoman på svenska, och hans samtid jämförde honom orättvist ofta med hans stora lärare och förebilder som Snellman, Topelius och Cygnaeus. Tack vare den föreliggande biografin är det möjligt att se hur mångsidig och produktiv Nervander verkligen var och hur stort han påverkade till exempel den vetenskap som kom att utformas till konsthistoria i vårt land. Nervander var mycket intresserad av konst, dikt och teater som ung och kom hela livet att vurma för dessa konster. De förefaller som om han var en mycket känslig person och kanske uppfattades ha kort koncentrationsförmåga, men Valkeapää argumenterar för det motsatta: under sitt liv hade han flera skrivprojekt som tog rentav decennier att fullbordas, vilka han idogt företog sig att arbeta med.

Det framkommer även hur aktivt han skrev och antecknade, forskade och recenserade. Valkeapää analyserar vettigt Nervander mot 1800-talets mansideal inom hans samhällsklass (den lärda eliten), hur hans underhåll och liv som frilans påverkade – eller kanske påverkades av – hans val. Hon ger även inblickar i hans nätverk, som både begränsade honom och gav honom möjligheter. Valkeapää anser exempelvis att hans grand tour som sällskapsherre till en ung medstudent (af Heurlin) påverkade honom starkt, eftersom han då kunde ta sig till de klassiska konstskatterna i Europa och ta del av den så att säga grand tour-mentalitet som unga män av de högre stånden skaffat sig redan i ett hundratal års tid.

Nervander hade en enorm nytta av sina resor då han deltog i den första vågen av unga studenter och forskare som fattade intresse för Finlands historiska minnen och det som vi idag kallar fornminnen av olika ålder, bland annat de medeltida kyrkorna. Valkeapää, som själv doktorerat om synen på restaurering och bevarandet av de medeltida stenkyrkorna i Finland, har därför kunnat skapa en informativ bakgrundsfond, mot vilken hon har lyft fram Nervanders specifika förtjänster med avseende på till exempel hans verksamhet som en av grundarna till Finska fornminnesföreningen, ledare av föreningens många konsthistoriska expeditioner och senare hans arbete som expert för Arkeologiska kommissionen. Mellan raderna skymtar även hans politiska åsikter fram.

Verket har kommit till på basis av noggrann arkiv- och litteraturforskning och har en mängd olika information att ge åt den som intresserar sig för 1800-talets män, manlighet, skapandet av Finlands historia och även en mycket speciell människas livsbejakande öde. Det förefaller som om Nervander var mycket romantisk, menar också Valkeapää i likhet med vad som står i hans nekrologer, men hon lyfter även fram behovet av mer djuplodande analys. Det förefaller som om han inte alls var en enstöring mot slutet av sitt liv, som många av de tidigare biograferna påstått. Valkeapää anser nämligen att han spenderade de sista åren av sitt liv på landsbygden, på grund av att han snarare kanske var tolstoian, som sökte sig till ett enkelt och sunt liv nära naturen.

Under sina yngre år romantiserade Nervander även om rövarlivet i tidens anda och möjligen till och med sympatiserade med de nationsbyggande garibaldinerna – exempelvis träffade han den finländska garibaldinen Herman Liikanen i Danmark. I verkets 20 kapitel byggs Nervanders liv till en berättelse om en ståndsperson, ung man i 1850-talets Helsingfors och studentliv, till en journalist för den fennomanska rörelsen, en diktare och frilans som även fördjupade sig i olika konstvetenskapliga teman, så som undersökningarna och bevarandet av de medeltida kyrkorna och deras konst samt en museiman (en tid anknuten till Alexanders-universitets samlingar) och expert åt en yngre generation, som tyvärr kom att trumfa ut sin nestor då det tävlades om tjänster. I och med att han inte fick en fast tjänst, kunde han inte heller bilda familj. Eller var han möjligen homosexuell och var det ett medvetet val? Valkeapää behandlar frågan utförligt, eftersom den är relevant i förhållande till tidens manliga och familjeideal. Något mer kunde Nervanders kvinnliga nätverk ha lyfts fram, men å andra sidan kanske det saknas källor till att fullt kunna dryfta hans vänskapskrets av kvinnor, ofta uppenbart av högre börd eller med förmögna än han. De gifte sig med andra, men höll kontakten och hedrade exempelvis hans minne med en donationsfond i hans namn efter hans död.

Nervander intresserade sig även för minneskultur, gravar och monument. Hans guider till gravgårdar och minnesmärken i Åbo och Helsingfors är exempelvis välkända. Kunde man även se honom som en av dem som verkade aktivt för att skapa ett stormanspantheon i slutet av 1800-talet för Finland? Han ägnade år av sin tid till bland annat utgivandet Cygnaei och Snellmans samlade verk. Det var i samma anda som hans föregångare hade verkat redan under första hälften och mitten av 1800-talet och kan väl ses som aktivitet anknuten till det fennomanska paradigmet, tydligt även för Nervanders del, menar Valkeapää.

Vem minns honom idag? Nervanders gravplats är inte markerad, men en minnessten restes för honom i trakten och den har igen gett namn åt en gata i Harjavalta – de har fått sin egen storman, menar Valkeapää med glimten i ögat. Valkeapää påpekar att Nervander inte direkt specialiserade sig i tid på något visst, aldrig tog emot eller skaffade sig fler titlar än sin magistersgrad, utan ville vara en uomo universale. Å andra sidan kom han inte att samla damm i en ensidig arbetsuppgift på något museum, utan han var en otroligt aktiv skrivande människa intill sitt sista år i pörtet i Harjavalta, med vilket Valkeapää otroligt vackert avslutar sitt eget långa forskningsprojekt: ”Siellä [Harjavalta] hän istui vanhoja muistiinpanojaan selaten. Järjesti, poimi, hyräili ja hymähteli. Aurinko nousi idästä, valo siirtyi ikkunasta toiseen, ja vaipui viimein länteen.” (Där [i Harjavalta] satt han och bläddrade i sina gamla anteckningar. Ordnade, plockade fram, nynnade och log för sig själv. Solen steg i öster, ljuset förflyttades från fönster till fönster, och gick slutligen ner i väst.”)
Ett av de få bevarade armrelikvarierna i Norden finns i Nationalmuseet i Köpenhamn.[1] Armen är skulpterad av ek och innehåller en relik av de tiotusen martyrerna. I stället för hänvisningar till helgonikonografi bär den målade träytan en symbol av världslig makt. I artikeln gör jag ett förslag om vem den möjliga ägaren till föremålet var. Jag presenterar även en tolkning av föremålets betydelse för honom.

Ett armrelikvarium är ett helgons fristående hand, en skulptur och relikernas värdefulla gömma. Det har makten att peka och välsigna, ansvaret att skydda de heliga relikerna och äran att visa skulptörens skicklighet. Vanligen är de i naturlig storlek och gjorda av trä, med eller utan ett yttre skikt av guld eller silver. I Norden har armrelikvarierna blivit sällsynta, i likhet med andra typer av relikvarier sedan reformationen. Vi har endast fyra armrelikvarier kvar: två av dem finns i Sverige (Historiska museet), två i Danmark (Nationalmuseet i Köpenhamn). Tre av dem kan med en viss grad av säkerhet förknippas med lokala nordiska helgon: de två svenska armarna anknyts till två svenska helgon, visionären S:ta Birgitta och biskopen S:t Eskil[2], och den tredje har länge associerats med den norska martyrkungen S:t Olav[3].

Det fjärde armrelikvariet har en annorlunda kultbakgrund. Trots att alla fyra heliga händer uppfyllde en liknande funktion i den medeltida helgonkulten, anser jag ändå att varje relikvarium representerar en särskild aspekt av traditionen. Den fjärde armen diskuteras nedan. Den verkar framför allt ha haft en privat, till och med något världslig betydelse för sin ägare eller donator. På bilden ser vi en träskulptur föreställande en arm och hand. Armen är ett relikvarium av okänd proveniens. Eventuellt – av yttre detaljer att döma – har den stått på altaret i en dansk kyrka på 1400- eller 1500-talet, möjligen i Skåne eller på Gotland, som under denna tid tillhörde Danmark. Jag diskuterar den möjliga proveniensen i detalj nedan. Relikvariet nämns inte i bevarade medeltida dokument, vilket i och för sig är typiskt: det finns hundratals förlorade relikvarier från nordiska kyrkor som nämns i medeltida reliklistor och motsvarande dokument, medan de få bevarade relikvarierna inte verkar vara antecknade i något bevarat manuskript.[4]

Nuförtiden finns den heliga träarmen i Nationalmuseet i Köpenhamn, där den ingår i den permanenta utställningen, men den har inte varit föremål för vidare forskning. Redan i en av de första guideböckerna om museet (som då ännu hette Det Kongelige Museum for Nordiske Oldsager) har armen blivit utvald av författaren, arkeolog J. J. A. Worsaae, bland de föremål som presenteras i teckningar. I den noggranna kopparsticksteckningen av Magnus Petersen ser armen likadan ut som den gör i dag.[5]

Armens tidigare historia är okänd, men fram till året 1825 har den funnits i den kungliga Kunstkammer-samlingen, som detta år införlivades i Nationalmuseet. Själva Kunstkammer-samlingen stiftades av kung Frederik den tredje i mitten av 1600-talet. Där figurerade dansk kyrkokonst från den katolska perioden som ett av kungens intresseområden, och denna epok representerades bland annat av armrelikvariet.[6] Vid denna tid hade relikerna och relikvarierna redan varit borttagna ur danska kyrkor i hundra år, sedan reformationen. Numera är relikvarier i alla former tämligen sällsynta i Norden, och träarmen är den enda av sitt slag (ett armrelikvarium av trä) i danska museisamlingar. I europeiska katolska kyrkor och museer är liknande föremål dock inte helt ovanliga, och det var de inte heller i medeltidens Danmark.

Stilistiskt är träarmen den enklaste av de fyra nordiska helgonarmarna, minst dekorerad. Två saker skiljer åt träarmen från de andra tre nordiska armrelikvarierna. De andra har en yta av ädelmetall, medan armen ifråga är skulpterad av trä och målad i metallfärg. Det mest egendomliga med träarmen – i jämförelse med de tre andra – är att det går att diskutera, om inte identifiera, relikvariets donator eller ägare. Armen är snidad av ek och har varit målad, men en stor del av målningen har nötts ut. Som de flesta armrelikvarier, föreställer relikvariet den högra handen. Handen är bar, utan handske, ringar eller andra detaljer. Även ärmen är enkel, utan imitationer av textila mönster eller veck i tyget, bara två knappar vid handleden, där man skönjer en åtsittande inre ärm. Formen och proportionerna är relativt realistiska. Höjden är 61 cm, vilket betyder att armen har ganska naturtrogna mått.

De dominerande färgerna på relikvariet är silver och guld, som om man ville imitera ett relikvarium av ädelmetall. Handen och ärmen är silverfärgade med gulddetaljer runt reliknischen (se nedan) och handleden. I princip vore det möjligt att relikvariet ursprungligen haft ett yttre hölje av silver – metallrelikvarierna är ju oftast byggda på en inre struktur av trä, och i sådana fall är trästrukturen vanligen lika väl skulpterad som den yttersta metallytan. Att armen är målad med färger som imiterar metaller talar nog för den första tolkningen, med andra ord för viljan att imitera ett metallföremål som man inte hade tillgång till. I böckerna om medeltidens kyrkokonst får de präktigaste föremålen med dyraste material mest uppmärksamhet. Detta kan skapa ett vilseledande intryck av att kyrkans visuella kultur under medeltiden enbart var lyx och glans. Så var det inte, trots att det låg i kyrkornas intresse att pryda sina utrymmen och sina kultföremål, även relikvarier, med det finaste och dyraste som fanns till hands.

Armen står på en flat, sexkantig bas, som den har fästs vid med två stora nitar. Basen är röd med blå kanter. Stödd av basen har relikvariet, precis som andra dylika relikvarier, kunnat stå upprätt på altaret, pekande mot himmelriket. Detta är dock inte relikvariets enda eller viktigaste position. Som konstvetaren Cynthia Hahn har påpekat, användes armrelikvarierna för att välsigna. Detta förefaller som om skulptörerna beaktade detta. På de flesta armrelikvarierna sitter ärmen inte som den skulle göra i en upprätt arm i verkligheten. I stället hänger den på ena sidan, i en position som är naturlig om man har sträckt armen vågrätt, som man gjorde för att välsigna.[7]

På framsidan av armen finns en vertikal nisch för reliker. Nischen är lång, nästan lika lång som själva armen, och dess insida är målad röd, vilket är typiskt för utrymmen som är menade för reliker[8]. Numera är den öppen, och det är svårt att säga hur den har varit täckt. Antingen har den haft ett slags dörr i samma träslag, så att man har kunnat öppna den och visa reliken på vissa festdagar, eller så har reliken hela tiden varit synlig genom ett glasfönster eller masverk. Det finns små tecken som tyder på att det existerat en dörr eller ett lock: fyra små nitar och två nithål innanför nischens kant finns kvar. Då det på 1200-talet blev viktigt att se reliken utan att öppna relikvariet, var de första kristallfönstren runda, linsformade och relativt små. På 1400-talet var det redan möjligt att förse relikvarierna med större fönster eller att tillverka dem helt och hållet av kristall. Med masverk eller en gångjärnsförsedd dörr kunde reliken också bli synlig utan dyr kristall. Om det danska armrelikvariet haft en yttre yta av silver, skulle kristall- eller glasfönstret ha varit fäst vid denna. Det är, som sagt, dock inte sannolikt.

Inne i relikvariet finns fortfarande en relik. Möjligheten att reliken inte ursprungligen hör ihop med just detta relikvarium kan inte uteslutas, eftersom byten mellan olika relikvarier var förekommande, men åtminstone passar nischens och relikens proportioner utmärkt ihop med varandra. Att reliken och relikvariet har överlevt tillsammans ända till våra dagar är ytterst ovanligt i nordiska sammanhang. Detta tyder på att dörren eller locket på reliknischen torde ha försvunnit i ett relativt sent skede i föremålets historia, kanske först efter att relikvariet hamnat i den kungliga samlingen. Locket kunde till exempel ha brutits då man har försökt öppna det för att utforska innehållet.

Reliken är insvept och insydd i tunt sidentyg och försedd med en authentica, pergamentsremsan som konstaterar att det är frågan om ett armben av en av de tiotusen martyrerna. ”Hic habet(ur) b(ra)chiu(m) unius militis de x milia milit(um).” Något brachium är benet i sidenförpackningen dock inte – i stället är det os femoris, ett lårben. Åtminstone i sitt nutida skick lämnar både sidenhöljet och det långa fönstret benets form tydligt synlig. Hur har detta eventuellt påverkat åskådarnas respons, när de flesta har kunnat se att benet inte hade något med armar att göra? Möjligen har relikvariets form och den också synligt placerade authentica-texten varit tillräckligt övertygande. Det som väger tyngre än benets biologiska definition är rollen det har fått. När reliken har förklarats som brachium både i ord och i skulptur, blir den också brachium ur relikkultens synvinkel.

I relikvariernas konsthistoria har man länge upprepat och tagit för givet antagandet att kroppsdelsformade relikvarier med sin form representerar sitt innehåll. Cynthia Hahn har visat att faktorerna bakom relikvariernas former är mer komplicerade[9]. Både medeltida dokument och själva de bevarade föremålen visar att armrelikvarier, till exempel, inte innehåller armben, eller gör det ganska sällan. Här stämmer trots allt det intentionella innehållet med formen. Reliken är en arm, eller i det här fallet representerar en arm, och relikvariet rekonstruerar armens form. Då man kunde se texten och benet genom ett fönster, blev sambandet tydligt.

Stilmässigt är relikvariet enkelt, med få detaljer och smala, realistiska, men smått förenklade former. Föremålet kan vara av nordiskt ursprung, men det kunde även lätt härstämma från centrala Europa, särskilt Kölnområdet. Det fanns flera viktiga centra för träskulptur överallt i Centraleuropa, men Köln var praktiskt taget centrum för produktionen av huvud- och armrelikvarier (av trä, men även metall), vilket hade att göra med den blomstrande handeln och exporten av reliker av de elvatusen jungfrurna och andra helgon, liksom de tiotusen martyrerna. De tiotusen martyrerna var följeslagare till Sankt Acacius, som led martyrdöden på Araratberget år 311: det var frågan om en kristen armé som kämpade och dog en smärtsam död för sin tros skull. Legenden om S:t Acacius utvecklades på 1100-talet, och den baserar sig möjligen på en äldre legend om en armé av kristna martyrer, det vill säga historien om S:t Mauritius med den thebanska legionen.[10] Ofta kallas S:t Acacius martyrgrupp även för tiotusen riddare eller soldater, precis som det danska relikvariets authentica anger.

S:t Acacius var en av de fjorton nödhjälparna: en helgongrupp som inte hade någon gemensam bakgrund, men som från och med 1400-talet började uppfattas och avporträtteras som en grupp och åkallas som de starkaste skyddshelgonen mot olika sjukdomar. Acacius var känd som beskyddaren och hjälparen mot kroppsliga och mentala sjukdomar, men även mot våldsam död och dödsångest.[11] En riddare eller en person med annan militär status kunde ha vördat Acacius och de tiotusen martyrerna som sina skyddshelgon.

De tiotusen riddarna var mindre populära i Norden än bättre kända bibliska figurer och lokala helgon, men deras reliker fanns i flera nordiska kyrkor. Acacius status som nödhjälpare hade säkert stor betydelse för kultens spridning, men dessutom fanns det en annan orsak: den aktiva relikhandeln i centrala Europa, särskilt i Kölnområdet.

Lokalhelgonen var ofta populära på grund av deras betydelse för områdets lokalidentitet, på grund av att invånarna bättre kände till dem och deras historia och att deras reliker var lättillgängliga. Med representanterna för de två nya stora helgongrupperna (de elvatusen jungfrurna och de tiotusen martyrerna) var det annorlunda. Relikernas tillgänglighet var ett resultat av de stora mängderna ”inventerade” helgonkroppar och den effektiva marknadsföringen i Köln och i andra vallfartscentra. Till följd av relikernas spridning blev även helgonen bättre kända. I Danmark fanns deras reliker åtminstone i Vårfrukyrkan i Köpenhamn samt i Mauritiuskyrkan i Randers samt i Norge i Stavangers domkyrka. I Storkyrkan i Stockholm fanns ett Tiotusen riddares altare. Dessutom är den skäggiga nödhjälparen S:t Acacius avporträtterad i flera nordiska väggmålningar från 1400- och 1500-talet[12].

Visuellt representeras de tiotusen riddarna inte på något sätt av armrelikvariet. Deras betydelse för föremålets ursprung och identitet framgår enbart av authenticatexten. Det finns ingenting i handens utsmyckning eller ställning som hänvisar till medeltidens riddarideal eller kamp. Handen tycks inte heller representera någon betonad manlighet, eftersom den varken är särskilt stor eller grov. Handen är öppen, med fingrarna i en neutral position. Ovan konstaterades att relikbenets och relikvariets anatomiska korrelation – lårbenet i rollen av en arm – inte behöver framstå som en motstridighet i relikkultens kontext. På samma sätt utesluter relikvariets icke-militära stil och relikens riddaridentitet inte varandra.

Riddarna är inte heller typiska helgon för ett armrelikvarium. Armformen har oftast valts för att representera kyrkliga institutioner, särskilt biskopar, vars händer redan i livet haft funktionen att välsigna. Armrelikvariernas detaljer imiterar även visuellt ofta biskoparnas finaste handskar och ärmar.[13] Det gör de inte i riddarrelikvariets fall.

I medeltida bilder uttrycker den öppna handen ofta en bön, ed eller hälsning. Armrelikvarier har faktiskt använts för att svära ed, men denna är aldrig deras huvudsakliga funktion.[14] I medeltida bokillustrationer ser man Guds öppna hand, som demonstrerar hans makt. Tanken bakom relikerna är ju att helgonets kraft egentligen är Guds makt som fungerar genom helgonets handlingar. På detta sätt demonstrerar den här armen också Guds mirakelgörande kraft som har förmedlats av helgonet. Helgonets hand har representerat Guds hand. Den sista detaljen på relikvariets målade yta utgörs av en personlig symbol. Trots att nästan hela målningen saknas på armens andra sida, kan man ännu se en svart-och-vit vapensköld nära basen. Den tillhör den skånska adelsfamiljen Ulfstand. En medlem av familjen torde ha donerat relikvariet till en kyrka och velat markera sin kontribution. Familjevapen och donatorbilder blev vanliga i kyrkokonsten på 1300-talet. En donation till kyrkan var en investering i ens egen själ, men också ett tecken på status och självpromotion, särskilt då vapenskölden var fullt synlig i kyrkan. I nordiska kyrkor ser man oftast donatorporträtt och donatorsvapen i målningar, men de kan även finnas på liturgiska kärl eller relikvarier. På S:t Henriks sarkofag i Nousis fanns beställaren, biskop Magnus, avporträtterad. På S:ta Birgittas gamla helgonskrin sitter cirka tio vapensköldar i silver för att markera vilka familjer som ekonomiskt stödde både Birgittas kanonisationsprocess och Vadstena kloster.[15] I extrema fall kunde donatorn fylla en hel kyrka med bilder och föremål som – trots att de officiellt finns där för Guds ära – samtidigt blev minnesmärken över donatorn själv. I Finland var lantmarskalk Henrik Flemings verksamhet som donator ett exempel på detta. Hans minne är tydligt närvarande i flera sydfinska kyrkor.[16]

Eftersom resten av målningen på det danska armrelikvariet fattas, kan vi inte veta om där har funnits ett annat vapen eller andra detaljer runt Ulfstandsvapnet. En traditionell kontext där två familjevapen ställs sida vid sida utgörs av föreningen av två adelsfamiljer genom ett bröllop. En dylik kombination av två vapensköldar kallas alliansvapen. Sådana finns även i de finska kyrkornas kalkmålningar.[17] Från Kölnområdet har flera 1300-tals relikbyster bevarats med målade vapensköldar som också bidrar till att datera dem. På dessa byster målades vapensköldarna troligen först när de köptes[18], och de råkar alla vara exempel på just alliansvapen. Relikvarierna verkar ha införskaffats till kyrkan bröllopsdagen till ära.[19] Reglerna med avbildningen av alliansvapen föreskriver att mannens vapen ligger på den högra sidan i heraldisk mening och hustruns till vänster, det vill säga det motsatta från betraktarens synpunkt, och att sköldarnas övre kanter är vända mot varandra. Undantag till den sistnämnda regeln förekommer nog, till exempel i en väggmålning som föreställer alliansvapnet mellan Henrik Klasson Fleming och Valborg Johannesdotter Tavast i Nykyrko kyrka i Finland.[20] Då det gäller det danska armrelikvariet kan man därför inte heller utesluta möjligheten att det föreställer ett alliansvapen. Eftersom Ulfstandsvapnets yttre kant är vänd mot vänster, det vill säga heraldiskt till höger, skulle det i sådana fall antingen också bryta mot regeln om sköldarnas position, ifall hustruns vapensköld hade funnits på dess högra (heraldiskt vänstra) sida, eller så skulle Ulfstandsvapnet representera en kvinnlig medlem av familjen. Å andra sidan kan vapnets vändning inte tolkas som ett bevis, ifall det är i samma position som ensamma donatorsvapen i allmänhet innehar: med yttre kanten heraldiskt till höger. Detta gäller även i fallet med Ulfstandsvapnet på armrelikvariet.

Möjligheten att spåra en donator bakom ett relikvarium är en raritet i det nordiska materialet. Hur ska man då gå vidare utifrån vapenskölden? Ulfstands vapen, såsom själva släkten, härstammar möjligen från den äldre tyska släkten Minckwitz, men i Danmark användes vapnet sedan 1400-talet. Reformationen svepte bort katolska föremål och traditioner i 1536–1537, vilket lägger den övre tidsgränsen för relikvariet och dess donator. Donatorn kunde ha varit någon representant för det kyrkliga ståndet eller en förmögen adelsman eller -kvinna.

Få kvinnor av släkten Ulfstand är identifierade och det finns uppenbart mindre information om dem än om männen. Det är dels därför det saknas tillräckliga argument för kvinnliga aktörer bakom armrelikvariet. Fyra män framträder alltså som de bästa kandidaterna för donatorsposten. Den första är Jacop Gertsen Ulfstand (d. 1410), ärkebiskop i Lund och drottning Margaretas sekreterare. Den andra heter Holger Gregersen Ulfstand (d. 1542), som gjorde en pilgrimsresa till det Heliga Landet genom Tyskland och Venedig. Den tredje är den sistnämndes bror, Truid Gregersen Ulfstand (1487–1545), som också var inblandad i kyrkliga affärer och förblev katolsk även efter reformationen.[21] Alla tre kunde ha haft tillgång till reliker och relikvarier på grund av sin rikedom, och dessutom hade troligen åtminstone ärkebiskopen och pilgrimen kontakter med institutioner som sålde sådana kultföremål. I dansk litteratur har biskopen åberopats som relikvariets ägare[22]. Någon relik eller något relikvarium nämns nog varken i biskop Jacob Gertsens brev eller testament[23]. I Holger Gregersens berättelse om sin pilgrimsresa nämns det att han såg reliker – “Wdi Fenedien saa wi megen helligdom”[24] – men inte att han skulle ha rört vid dem eller köpt dem.[25]

Den fjärde mannen är de två brödernas kusin, Jens Holgersen Ulfstand (ca 1450–1523), riksamiral och pirat, och det är honom vi ska granska litet närmare. Jag kan inte bevisa att han var mannen bakom relikvariet, men hans intresse för religiösa bilder talar för honom. På väggen i den skånska borgen Glimmingehus finns en kalkstensplatta från år 1487, som föreställer borgens byggherre Jens Holgersen Ulfstand, eller möjligen hans son, i riddarrustning. I sina utsträckta händer håller riddaren två vapensköldar med likadana hornförsedda tornerhjälmar. I högra handen håller han Ulfstands vapen, medan vapnet i vänstra handen tillhör släkten Brahe, hans första fru Holmgerd Axeldatters släkt. Här förekommer alltså Ulfstands vapen i samband med en riddare, precis som på en riddarmartyrs armrelikvarium. En likadan kombination finns på Jens Holgersens föräldrars gravhäll i Vallby – bilden i Glimmingehus verkar vara en kopia av gravhällsbilden.[26] Det var kanske ingen tillfällighet vilket helgons relik och relikvarium en Ulfstand införskaffade. Tre av våra fyra kandidater var riddare, vilket ännu inte utesluter någon av dem. Jens Holgersen blev slagen till riddare sent, i hög ålder, men riddarsymboliken har stått honom nära redan tidigare. Hans sätt att bygga och inreda sitt Glimmingehus har efteråt beskrivits som ren riddarromantik. Av alla medlemmar i familjen Holgersen som var samtida med armrelikvariet är det Jens Holgersen som är berömd som arbetsgivare åt skickliga bildhuggare och köpare av värdefulla och lyxiga föremål. Han tyckte om att uttrycka sina idéer och värden genom bilder och att inte enbart visa sig som en förmögen, utan även som en from person.

Jens Holgersen hade satsat mycket på sin borg. Största delen av Glimmingehus interiörer och bilder har tillskrivits den tyska sten- och byggmästaren Adam van Düren. Kunde armrelikvariet ha haft en given plats i Glimmingehus? Borgen har möjligen haft ett privat kapell, trots att detta inte längre kan bevisas. Åtminstone har ett av borgens rum varit smyckat med religiösa motiv, bland annat en relief av Adam van Düren, med ett porträtt av en Jens Holgersen som pilgrim i bön vid det Heliga korset, med Johannes och Maria på andra sidan.[27] Rummets funktion och dess eventuella religiösa bruk har diskuterats, men numera är rummet känt som Frustugan[28]. Här kunde armrelikvariet ha passat in ganska väl – ett riddarhelgons arm i en riddares borg – men endast ifall där verkligen fanns ett kapell och ett altare. Att finna ett armrelikvarium i ett privatkapell skulle nog vara ovanligt ur många aspekter. Trots att regenter och medlemmar av adelsfamiljer kunde ha privata reliker och relikvarier, var de vanligen mindre till storleken och helst utformade som hängsmycken eller andra föremål lätta att förflytta. I likhet med vad Cynthia Hahn har visat, har armrelikvarierna dessutom framför allt haft en liturgisk funktion i en prästs eller biskops händer.[29] Därför borde relikvariet ha funnits i en kyrka, där den kunde användas i liturgin inför en församling.

En möjlighet är att relikvariet kunde ha stått på ett altare i Vallby kyrka i närheten av Ulfstands familjegrav. Ljungby kyrka är ett annat alternativ: Lena Liepe har föreslagit att även 1500-talskrucifixet i Ljungby kyrka kunde ha varit beställt av Jens Holgersen, som ägde Ljungby gård[30]. Tyvärr finns det tio- eller hundratals andra lämpliga kyrkor, eftersom de flesta medlemmarna av familjen var länsmän och godsägare i stora områden över nutida södra Sverige.

Varför skulle Jens Holgersen beställa eller köpa ett armrelikvarium? I sin avhandling om medeltida träskulptur i Skåne konstaterar Lena Liepe att donatorerna ofta föredrog altartavlor i förhållande till andra träskulpturer, kanske eftersom det fanns mera utrymme för att publicera donatorns identitet i form av ett donatorsporträtt, en text eller vapensköld.[31] I varje fall var reliker och relikvarier alltid föremål med hög prestige, och att markera ett sådant som sitt eget var ett garanterat sätt att imponera. Genom att välja ett relikvarium av ett riddarhelgon kunde Jens Holgersen samtidigt uttrycka sin religiositet samt göra en anknytning till riddarståndet och sin status som en förmögen beställare av föremål av det mest värdefulla slag.

Kanske kan det ha varit frågan om en tacksamhetsgest, en votivgåva till ett helgons altare efter att donatorn bett till helgonet och fått hjälp[32]. På 1490-talet beställde riksföreståndaren Sten Sture en ståtlig träskulptur av S:t Göran och draken, med inlemmade reliker, till Storkyrkan i Stockholm. Tanken bakom den utomordentligt stora och dyra donationen var att uttrycka sin tacksamhet för segern i slaget vid Brunkeberg. Förutom riddarhelgonet S:t Göran var skulpturen också en hyllning till S:t Gereon, vars festdag inföll på samma datum som segerdagen.[33] Jens Holgersen kunde ha inspirerats av en så storartad gest. Införskaffandet av ett armrelikvarium var en satsning i mindre skala, men högst troligen en stor investering för honom och en stor glädje för kyrkan som fick armen på sitt altare.

På 2000-talet har Riksantikvarieämbetet skapat en ny koppling mellan Glimmingehus och armrelikvariet. Enligt den nya traditionen firas De tiotusen riddarnas dag varje juni på Glimmingehus. Helgondagen, som i den medeltida kalendern heter Decem milium militum martyrum (22.6), firas nu som ett slags riddarfestival för barn. Enligt personalen baserades idén inte på något känt samband mellan helgonkulten och Glimmingehus[34]. I föreliggande artikel blir sambandet inte heller slutgiltigt bevisat. I stället hoppas jag att jag lyckats demonstrera att detta samband är sannolikt. De tiotusen riddarnas arm ser inte ut som en riddares eller krigares arm. Den bär varken harnesk eller vapen. Handen är öppen: den varken pekar eller gör korstecken, men den kan brukas för att välsigna. I egenskap av en arm av ett helgon har den varit ett instrument för en högre, gudomlig makt. Samtidigt bär den ett budskap om lokal politisk och ekonomisk makt. Den synliga och igenkännbara symbolen av familjen Ulfstand har varit en omedelbar påminnelse om det donatorn eller ägaren ville förmedla: memoria, bön för donatorns själ, och en bild av honom som en from och religiös man. Hans minne kunde knappast bli lika evigt som helgonens, men åtminstone har det varat till 2000-talet.

De flesta kända armrelikvarier har en anknytning till lokala helgonkulter, liksom de bevarade nordiska armrelikvarierna av S:t Olav, S:t Eskil och S:ta Birgitta. Detta kan förklaras både med helgonens popularitet och med deras tillgänglighet. För kyrkorna var det värt att satsa på helgon med en kraftig och lokalt förankrad kult, och deras reliker hade stor kraft att locka människor i området till kyrkan. Armen av de tiotusen riddarna hade däremot ingen direkt koppling till lokala helgon, men den hänvisar till en av de fjorton nödhjälparna. Som sådan kunde armen eventuellt ha ansetts ha kraft till att skydda, men knappast göra under eller locka till vallfart. I stället var den en privat ägares instrument: i första hand ett verktyg för jubel och en demonstration för hans världsliga makt, och i andra hand ett uttryck för hans religiösa intresse. Om denna arm någon gång använts av en präst för att överföra Herrens välsignelse, har den samtidigt förmedlat Jens Holgersens välsignelse.

I Minna Tuominens engelskspråkiga doktorsavhandling The Still Lifes of Edwaert Collier (1642–1708) (2014) granskas den nederländska 1600-talskonstnären Edwaert Colliers stillebenmålningar ur ett antal olika perspektiv för att ge en helhetsbild av hans konst och dess plats inom konsthistorien. I avhandlingen ligger fokus starkt på de stilistiska och symboliska elementen i Colliers målningar med stilleben och vanitas-tema. Dessa analyseras genom fyra olika motiv i målningarna: upp och nervända kronor och dödsskallar; olika sätt att symbolisera kunskap; självporträtt samt trompe l’oeil-teknik. Tuominen samlar därtill biografisk information från olika källor och kombinerar den med statistisk information om konstmarknaden i Nederländerna och London under 1600-talet.

Edwaert Collier föddes i Breda år 1642 och fick sannolikt sin första skolning i konstnärsyrket där. Senare var han registrerad som konstnär i Haarlem innan han flyttade till Leiden och senare till Amsterdam. 1693 flyttade han till London men behöll kontakten med Nederländerna och arbetade för både engelska och nederländska köpare. Tuominen redogör för tematiska likheter och olikheter mellan Colliers konst och de verksamma konstnärerna i de olika städerna han målade i, bland annat genom att lyfta fram objekt som använts i de olika konstnärernas komposition av stilleben och deras potentiella symboliska betydelse. Det nästsista kapitlet är dedikerat Colliers senare tromple l’oeil-målningar och deras plats inom konstvärlden både i Leiden och i London. Konstmarknaden och Colliers plats i den diskuteras i det sista kapitlet. Tuominen är väl insatt i tidigare forskning inom området och har i sin avhandling samlat en stor mängd fakta om Edwaert Collier och den konstmarknad han arbetade inom. De detaljerade beskrivningarna av konstverken kommer väl till pass eftersom illustrationerna ofta är av relativt låg kvalitet och läsaren annars gick miste om flera visuella detaljer i de bilder som diskuteras. Samtidigt blir texten ställvis lidande av att just den omfattande informationen och analysen av denna är alltför kortfattad. Till exempel refereras Michael Norths tabell över vilka konstverk och genrer som prydde hemmen under perioden 1620-1689 (sid. 54), vilket ger en värdefull inblick i den roll konsten spelade inom samhället, men denna statistik analyseras endast ytligt och anknytningen till Colliers konstverk blir utspridd och lösryckt. Meningsskiljaktigheterna inom tidigare forskning angående den nederländska 1600-talskonstens ikonografi, bland andra av Svetlana Alpers och Eddy de Jongh, blir endast flyktigt behandlade och läsaren förväntas besitta relativt bred kunskap om denna dikotomi inom forskningen. Avhandlingens längd begränsar förvisso vad som kan behandlas på djupet, men med tanke på den vikt som läggs på just ikonografin hade den här diskussionen varit betydande.

Den biografiska delen och kapitlen om de sociala förhållandena för en konstnär i städerna Breda, Haarlem, Leiden, Amsterdam och London där Collier arbetade är upplysande och stöder bildanalysen som genomsyrar hela texten. Edwaert Collier är mest känd just för sina vanitas-målningar, en genre som under 1600-talet inte värdesattes i akademiska kretsar men som hade sin trogna kundkrets bland köparna. Collier befann sig i Haarlem någon gång under sent 1650- eller tidigt 1660-tal, en period då antalet stilleben fördubblades, vilket med all sannolikhet påverkade hans beslut att specialisera sig inom genren trots dess akademiskt låga status. Tuominen presenterar även flera exempel på likheter mellan Colliers och Samuel van Hoogstratens trompe l’oeil-motiv, och drar slutsatsen att Colliers ökade intresse för motivet efter flytten till London berodde på det tomrum som uppstått efter van Hoogstratens död (sid. 166). Tuominen konstaterar även att Colliers trompe l’oeil-målningar inte endast var kopior av van Hoogstraten utan hade en nyskapande stil; dessvärre anges inga tydliga exempel på vilka element som var specifika för just Colliers målningar.

I Tuominens avhandling samlas omfattande information bestående av biografiska och socialhistoriska fakta, men även tidigare bildanalyser och ikonografi. Den breda och grundläggande informationsmängden har gjort kapitelindelningen svårhanterlig och resultatet beror sannolikt på att de olika områdena inte alltid får det fokus de förtjänar i sina respektive kapitel; istället diskuteras dessa kort på flera olika ställen. Den omfattande informationsmängden hade blivit bättre tillgänglig för läsaren genom att använda tidslinjer och illustrationer för att klargöra sammanhangen mellan viktiga händelser och förändringar i Colliers visuella uttryck. Eftersom Tuominen för tillfället de facto förbereder sin avhandling för publicering kan utformandet av bilagor och referenser modifieras från den nuvarande versionen, vilket ger nya möjligheter att utarbeta hur till exempel illustrationerna kan stöda texten. Samtidigt kan avhandlingens språk förbättras: texten är skriven på godtagbar engelska men stavfel och saknade ord gör texten ställvis hackig. Diskussionen kring Colliers religiösa läggning och dess inverkan på hans konst blir dock endast ytligt behandlad trots att den tilldelas en egen underrubrik. Collier var en registrerad medlem av den Nederländska reformerta kyrkan, och Tuominen diskuterar en hel del huruvida en uttryckligen protestantisk underton kan spåras i Colliers konst. I sin redogörelse för dessa undertoner lyfter Tuominen tydligt fram ett antal protestantiska texter som syftas till i målningarna, bland dem Theodore Bezs (1519–1605) The Moral, Ceremonial, and Political Law of God, Drawn from the Books of Moses and Divided into Various Categories och Johann Heinrich Bullingers The Decades, or Fifty Sermons Divided into Five Decades (sid. 91/93), och redogör kort och tydligt för texternas religiösa ursprung. Det görs klart att Collier inte gömde sin egen religiösa identitet och att han gärna hänvisade till protestantiska texter i sina målningar, även om detta i sig inte riktigt räcker för att kunna kalla hans konst uttryckligen protestantisk. Snarare stöder dessa texter, som Tuominen själv konstaterar, vanitas och memento mori-temat – dödens oundviklighet och den skoningslösa tidens gång – men dessa finner man lika väl i katolsk konst både från samma tidsperiod och från tidigare århundraden[1], även om de var synnerligen populära just i Nederländerna under 1600-talet.

Ett annat exempel är det Brittiska Kungliga Riksäpplet som nämns i samband med Pieter Gerritsz van Roestraetens Vanitas Still Life with a Ornamented Silver Vase (fig. 18). Riksäpplet, som ofta ses tillsammans med Edward Bekännarens krona (St. Edward’s Crown), var en symbol för monarken som den Kristna trons försvarare (Fidei Defensor). Riksäpplet presenteras som en metafor för den protestantiska kristendomen, även om själva föremålet visserligen tillverkades först 1661 till Charles II:s kröning; själva titeln gavs de facto ursprungligen till Henry VIII år 1521 för kungens kritik mot Martin Luther vid en tidpunkt som infaller före England bröt kontakten med den katolska tron.[2] England var heller aldrig helt protestantiskt utan låg trosmässigt någonstans mellan katolicism och protestantism, med en egen version av reformerad tro, the Church of England. Den religiösa situationen både i Nederländerna och i England under Colliers verksamma år är därför alltför invecklad för att kunna förklaras enkelt, och frågan om de religiösa inslagen i Colliers konst skulle gagnas av ytterligare forskning. Diskussionen kring konstnärens sociala status och dikotomin mellan konstnären som kreativt geni och hantverkare stöder analysen av Colliers målningar, speciellt i de fall där han inkluderat självporträtt av olika slag.  Den förändring av attityder gentemot konstnärer från 1600-talet fram till nutid kommer också fram: Tuominen refererar en text från 1642 där konstnären Philips Angel stoltserar med sitt yrke gentemot den mer uppskattade yrkesgruppen poeter, genom att påpeka att medan poeter endast är ute efter ära och hyllning gör konstnären dessutom stora pengar på sitt arbete (sid 86). En sådan kommentar blir intressant jämfört med attityderna sedan 1800/1900-talet då publiken fattade tycke för bilden av den lidande konstnären som gör konst för konstens skulle och inte tänker på pengar. Denna poäng – Tuominens redogörelse för en inte alltför känd konstnärs förfaranden på 1600-talets internationella konstmarknad – är en välkommen påminnelse om att all konst en gång var nutidskonst och att de flesta konstnärer under alla år på något sätt strävat efter att skapa något nytt och personligt.

I denna artikel tas ett exempel på historiebruk upp som inte tidigare behandlats utförligare: ett konstnärshem tillhörande Axel Haartman (1877–1969) beläget i Nådendal nära den forna klosterkyrkan. I denna fallstudie granskas konstnärshemmet i sin kontext och i förhållande till de personer som anknyter till intresset för heliga Birgitta (ca 1303–1373) och birgittinerna i Nådendal. Haartman tillhörde en grupp personer som vurmade för medeltiden och birgittinernas historia under mellankrigstiden. Detta kommer till uttryck exempelvis i nämnda konstnärs hem. I konstnärens nätverk av Birgittavänner ingick bland andra redaktören och magnaten Amos Anderson (1878–1961) och museimannen Julius Finnberg (1877–1955). Samma grupp hade även kontakt med de högkyrkliga strömningarna i Sverige under mellankrigstiden. Källmaterialet till föreliggande artikel består av publicerade källor och litteratur kring temat, bevarade brev ur aktörernas brevsamlingar, samt de konstverk som finns tillgängliga i olika medeltida kyrkor i Finland liksom i Axel Haartmans hem, numera ett museum. I föreliggande artikel görs inte en konsthistorisk analys av verken i Haartmans hem eller deras medeltida förlagor. Däremot binds konstnärens intresse för birgittinerna ihop med en större helhet, de ovannämnda personerna med samma intresse både i fråga om konst och om religiositet. Under de senaste två decennierna har aspekter kring så kallat historiebruk[2] diskuterats i Norden. Synen på vad som menas med historiebruk har förändrats under slutet av 1900-talet. Med historiebruk avses de processer genom vilka historiekulturen[3] aktiveras till meningsskapande och bildar handlingsorienterande kontexter.[4] Begreppet historiemedvetande omfattar däremot föreställningar om dåtid, nutid och framtid, och det har även styrt aktiviteter och ses till och med avspeglat i föremål eller bilder. Särskilt Peter Aronsson har under de senaste decennierna behandlat frågor kring historiebruk, minnesfiranden och monumentresning i Sverige. Aronsson har påpekat att det historiska minnet och historiekulturen ofta formas av andra aktörer än de rent akademiska historieforskarna.[5] Det kan alltså röra sig om andra aktörer såsom mecenater, konstnärer eller amatörer. Detta diskuteras även i denna artikel.

I fallet Nådendal har både vetenskapsmän och andra aktörer i mer än ett hundratal år intresserat sig för det där tidigare belägna birgittinerklostrets historia och lämningar samt Birgittinordens grundare, heliga Birgitta (ca 1303– 1373). I förhållandet mellan aktörerna, forskarna och de medeltida klosterlämningarna[6] rör det sig främst om frågor kring ett politiskt historiebruk[7] som innehåller både nationella, regionala och religiösa perspektiv, som sedan verkar ha ökat kohesionen inom den föreställda gemenskap[8] aktören eller forskaren verkar ha ansett sig tillhöra eller riktat sig till. Intresset kunde omsättas i ett historiebruk, som exempelvis inkluderade resning av olika slags monument.[9] Monumentresning bör även ses som en samhällelig aktivitet,[10] genom vilken monumentresarna genom statyer och ritualer framhäver sin egen ställning som förebildens efterföljare.[11] Monument reses för kommemoration, men de bör även betraktas som en visualisering av politiska strävanden. Också religiösa aspekter spelar in, särskilt kopplade till nationen. Detta framkommer exempelvis ur Benedict Andersons tankar kring hur religiösa uttryck användes i nationsbygget på 1800-talet.[12] Religionen är ett mycket väsentligt element såväl i skapandet av nationen Finlands historia som i historiebruket i Nådendal.

I föreliggande artikel tas ett exempel på historiebruk i Nådendal upp och som inte tidigare behandlats utförligare: ett konstnärshem tillhörande Axel Haartman (1877–1969) beläget i staden nära den forna klosterkyrkan. I denna fallstudie granskas konstnärshemmet i sin kontext och i förhållande till de personer som anknyter till intresset för heliga Birgitta och birgittinerna i Nådendal. Haartman tillhörde en grupp personer som utnyttjade medeltiden och birgittinernas historia under mellankrigstiden som inspiration både estetiskt och religiöst. Detta kommer till uttryck exempelvis i nämnda konstnärshem. Källmaterialet består av publicerade källor och litteratur kring temat, bevarade brev ur aktörernas brevsamlingar, samt de konstverk som finns tillgängliga i olika medeltida kyrkor i Finland, och i Axel Haartmans hem, som numera är ett museum. I det följande görs ingen konsthistorisk analys av verken i Haartmans hem eller deras medeltida förlagor; däremot ges utrymme att binda samman konstnärens intresse för birgittinerna med en större helhet, bestående av en sorts gemenskap mellan personer med samma intressen och de monumentresningar de gjorde. Intresset för resning av historiska monument nådde sin kulmen i Europa under mellankrigstiden i många av de nygrundade staterna. De anknöt ofta till olika historiska jubileer, som även de började firas i allt högre grad från och med 1800-talet och som sedan slutet av 1900-talet har blivit allt vanligare, enligt Magnus Rodell, som granskat monumentresningar och historibruk i Sverige.[13] Intresset för heliga Birgitta i Sverige kom att föranleda olika jubileer och monumentresningar, exempelvis statyinvigningar men också utgivningen av frimärken, som kan anses vara en form av monument.[14] I Finland har Leena Valkeapää påvisat att olika jubileer har haft stor betydelse för intresset för och synen på exempelvis medeltida kyrkor.[15] Jubileer och minnesfiranden kommer nämligen också i fråga när vi betraktar intresset för historiebruk. Ingemar Lindaräng, som forskat i Birgittajubileer i Sverige, har påpekat att jubileer firats sedan antikens tid, men de ökade särskilt i popularitet sedan 1870-talet och framåt. I sin forskning betonar han att olika former av historiebruk samverkar under jubileerna.[16]

I en artikel jag publicerade år 2009 och en min doktorsavhandlingfrån 2010 behandlas vissa aktörers, bland annat chefredaktören Amos Andersons (1878–1961) och lektor Julius Finnbergs (1877–1955),verksamhet och nätverk i förhållande till aktiviteter att uppväcka och skapa en så kallad minnesplats anknuten till klosterlämningarna i Nådendal.[17] Föreliggande artikels tema tangerar den verksamhet som bedrevs av exempelvis de ovannämnda Anderson  och Finnberg samt mer explicit knutet till konstnären Axel Haartman i Nådendal under mellankrigstiden. Axel Haartman flyttade med sin hustru till Nådendal år 1923, då han även blev intendent för Åbo konstmuseum. Vid sidan av sitt livsverk som konstnär var Haartman även en aktiv skribent.[18] Hans hem, Casa Haartman, eller Hedvigs minne, ligger ett stenkast från klosterlämningen och den medeltida kyrkan. Huset stod färdigt år 1926 och i inventarierna finns bland annat en lampa med frimurarsymboler – Haartman hörde till denna krets.[19] Huset är ritat av Erik Bryggman (1891–1955), som arbetat som hjälpreda hos Armas Lindgren, Sigurd Frosterus, Valter Jung och O.-I. Meurman. Sedan 1923 hade Bryggman en egen byrå i Åbo och han är känd för att havurmat för funktionalismen i höghus och villor, vilka han planerade från slutet av 1920-talet framåt. Men Bryggman var inte främmande för sakrala motiv, eller den tidigare epokens arktiektur (nationalromantiken) – han planerade även kapell och kyrkor kring tiden för Finlands självständighet, bland annat Krematoriet i Helsingfors, och var som nämnt hjälpreda hos t.ex. Armas Lindgren, som företredde nationalromantiken. Det är inte tydligt huruvida Bryggman påverkade interiörerna i Haartmans hem, men i varje fall är det tydligt att Haaartman hade ett intresse för de historiska motiven och det sakrala, som ses avspeglat i hemmet. Han tillhörde uppenbarligen även Birgittavännerna: han har smyckat sitt hem med takmålningar och skulpturer anknutna till medeltiden, Birgitta och birgittinerna. I övre våningen finns ett tak dekorerat som en medeltida kyrkas valv; detta tak innehåller dock främst symboler som var viktiga för paret Haartman, bland annat deras hund och vapensköldar från orter där de vistats, däribland Nådendal (fig. 3). Efter giftermålet med Hedvig bodde paret i Italien (notera: förkortningen “SPQR”, som hänvisar till Rom, Senatus Populusque Romanus, finns även avbildat i nämnda tak). Haartman hade studerat i München och Paris och på 1910-talet hämtade han influenser även från Spanien Han är berömd också för sitt engagemang i att bevara Klosterbackens historiska miljö i Åbo. Uppenbarligen beundrade han den gustavianska tiden och hans intresse för äldre tiders historia är uppenbart. Haartman var, förutom konstnär, även författare, journalist och konstkritiker för Hufvudstadsbladet mellan 1914–1923 samt medlem av kommunalfullmäktige i Nådendal i över två decennier (1926–1950).[21] Det är därmed möjligt att Haartman lärde känna till exempel Amos Anderson under sin tid som konstkritiker, eftersom Anderson vid denna tid var chefredaktör för Hufvudstadsbladet. Som aktiv i kommunalfullmäktige i Nådendal kom Haartman även att delta i det senare Nådendalsjubileet år 1943, till vilket jag återkommer senare. Vid sidan av vägg- och takmålningar, som presenteras närmare nedan, finns också andra bilder anknutna till helgon och birgittinerna i hemmet. Här följer en kort presentation av de bilder som finns i Haartmans hem och möjliga förlagor till dem. En staty föreställande Sankt Henrik (fig. 4, till vänster) är belägen i trappan till övre våningen. Sankt Henrik var enligt legenden och tidens historiemedvetenhet Finlands första biskop och missionär som döpte finnarna i mitten av 1100-talet och därför en stark nationell symbol.[22] Skulpturen har en uppenbar förlaga i exempelvis en medeltida Henriksbild från Hollola (fig. 5), som daterats till andra halvan av 1400-talet. Mittemot Henrik på samma ”altare” står heliga Birgitta med sin bok (fig. 4, till höger). Förlagan till denna är uppenbarligen den Birgittabild som finns i Nådendals kyrkas altarskåp (fig. 6). Henrik- och Birgittaskulpturerna i Haartmans hem är arrangerade på ett sätt som får uppställningen att likna ett katolskt (högkyrkligt?) altare.

I övre våningen finns även ett skåp försett med en tavla föreställande en skrivande munk (fig. 7). Skåpet är inspirerat av läktarskranket i Pargas kyrka.[24] Bilden har många förlagor i den europeiska konsten, inte minst i den romantiska från 1800-talet, men bilden kunde eventuellt även ses som en konnotation till birgittinerbrodern Jöns Budde. Inom forskningen, även i Haartmans samtid, har Budde lyfts fram som Finlands första författare och finländare, vilket ger temat en nationell aspekt. En mer tydlig Budderepresentation finns i hallen på nedre våningen, som är helt inredd i en historisk stil med kassettak försedda med målade, birgittinska bilder. Alla dessa bilder hänvisar på ett eller annat sätt till Budde, Birgitta eller birgittinerna. En birgittinerbroder (fig. 8.) syns som sagt avporträtterad med sin typiska korsförsedda mantel (i likhet med exempelvis en berömd bild av en birgittinerbroder, som ansetts vara Budde, framställd på den medeltida patenen som tillhör Nådendals församling. Patenen (och en kalk) var möjligen en donation av Budde själv (fig 9.) till klostret i Nådendal. Heliga Birgitta avbildas i samma rum och dominerar interiören (fig. 10), eftersom hon är avporträtterad i stort format och med en tydlig förlaga i Birgittabilden på det medeltida altarskåpet från Urdiala (ca 1500, fig. 11). Birgittabilden på detta altarskåp måste ses som en form av nationell symbol, eftersom den även exempelvis pryder ett senare storverk på finska om medeltidskonsten, tryckt år 1959,[27] och som kunde ses som en ny version av ett verk om medeltidskonsten från år 1921. Finlands medeltida konst verkar ha varit relevant i nationsbygget på 1920-talet och redan här hade Anderson ett finger med i spelet, eftersom verket utgavs på Andersons försorg. I verket deltog bland annat forskaren Yrjö Hirn (1870–1952),[28] som även skapade texten till Buddes nämnda minnessten som restes 1921. Birgitta är synlig genast då man stiger in i rummet från foajén. I takets kassetter (fig. 12) finns dessutom bland annat Vadstena klosters bottenplan (fig. 13), så som den tedde sig då området undersöktes arkeologiskt under mellankrigstiden. Det är sannolikt att Haartman kände till detta pågående arbete i Vadstena genom sitt nätverk. Klostrets gård undersöktes under början och mitten av 1920-talet, varpå en tolkning av bottenplanen skisserades upp. Resultaten av utgrävningarna i Vadstena publicerades också ett flertal gånger av Bertel Berthelson, som forskat där, till exempel år 1926.[29] Likaså avbildas Nådendals klosters bottenplan såsom den var känd vid denna tid genom Reinhold Hausens (1850–1942) utgrävningar åren 1872–1873 (fig. 14). Denna publicerades de facto genom Amos Anderson år 1922. Det är motiverat att se att den medeltidsvurmande och den religiösa aspekten smälter ihop i detta avseende. Finnberg delade Andersons intresse för högkyrklighet. Gällande Haartman utreds detta inte djupare inom ramarna för denna artikel, även om vissa likheter lyfts fram eftersom Haartman dekorerade sitt hem med ett antal birgittinska element, vilka presenteras nedan. För att förstå Haartmans dekorerade hem bättre, presenteras nu den krets han uppenbart tillhörde och vilken verksamhet de idkade i Nådendal under mellankrigstiden. Då det gäller intresset för birgittinernas klosterlämningar har temat även en internationell prägel samtidigt som platserna där klostren legat ges roller i de respektive nationsbyggande projekten, det svenska och det finska. Under 1800-talet intresserade man sig för den nationella historien och dess politiska gestalter. Heliga Birgitta var – och är – starkt anknuten till en nationell historiemedvetenhet.[31] 1800-talets romantiska intresse för medeltiden, dvs. medievalismen, nådde även Finlands antikvariska forskning. Intresset för de medeltida byggnaderna sammanföll med ett behov av restaurering. Leena Valkeapää har i sin doktorsavhandling konstaterat att man intresserade sig för bland annat de medeltida kyrkornas kulturhistoriska värde i anslutning till nationsbygget – kyrkorna knöts tidigt till föreställningarna kring den finländska forntiden. Under början av 1900-talet blev kyrkorna i allt mindre grad rum för kult och allt mer nationella fornminnen.[32]

I fallet Nådendal behandlas särskilt tre personer anknutna till bruket av Birgittaminnet: Amos Anderson, Julius Finnberg och Axel Haartman. Anderson föddes i Kimito och växte upp i enkla omständigheter. Efter studierna i ekonomi fick han en aktuariepost i Helsingfors och startade snart verksamhet inom förlagsbranschen i början av 1900-talet. Under mellankrigstiden var han både riksdagsman (Svenska folkpartiet) och chefredaktör för Hufvudstadsbladet. Andersons biografer har ansett att han vurmade för katolicismen,[33] men det förefaller snarare som om Anderson var högkyrklig. Hans verksamhet i och kring Nådendal har tidigare granskats av författaren i en doktorsavhandling år 2010. En kort jämförelse med Sverige är nödvändig, eftersom aktörerna i Nådendal stod i kontakt med aktörerna kring Birgittaminnets uppmärksammande i Vadstena. År 1891 hade 500-årsjubileet av Birgittas kanonisation firats. Flera vetenskapliga och populära verk om Birgitta och hennes orden utkom under de två decennierna kring sekelskiftet 1900.[35] Det första initiativet för att grunda ett Birgittamuseum i Sverige kom redan 1906 i Vadstena, varför professor, senare riksarkivarie Sigurd Curman (1879–1966) kontaktades för att välja ut föremål för en kommande utställning.[36] Museet blev inte av, men 1918 förverkligades en Birgittautställning i Stockholm med hjälp av aktörerna kring Birgittamuseet, däribland konsthistorikern Andreas Lindblom (1889–1977). Lindblom och Curman var även bland initiativtagarna till grundandet av Birgittastiftelsen år 1920. I samband med de arkeologiska och konsthistoriska undersökningarna i Vadstena på 1920- och 1930-talen togs nya initiativ för att grunda ett museum, men inte heller nu blev det av. Vid sidan av Birgittastiftelsen bildades också en religiös sammanslutning, Societas Sanctae Birgittae (SSB) år 1920. Denna förening är inspirerad av högkyrklighet.[37] Anderson och Finnberg hade kontakt med båda dessa föreningar, vilket även ses i deras aktiviteter i Nådendal.[38]

I Nådendal agerade man också. Historiekommittén och Museiföreningen, som hade grundats våren 1920, engagerade sig i frågor gällande klosterområdet och kyrkan. I Nådendal grundades alltså en museiförening i samma syfte som i Vadstena i början av seklet. I Finland kom föreningen dock att få en stor betydelse. Denna typ av verksamhet låg i tiden. Julius Finnberg från Åbo hade besökt Vadstena och varit med om SSB:s Birgittavesper (vad är det?) där den 23 juli och han, liksom Amos Anderson, lyckades engagera museiföreningen i Nådendal att arrangera en liknande tillställning.[39] Bland dem som drogs in i intresset för birgittinerna ingick bland annat Axel Haartman, som var aktiv i Nådendals museiförening. Haartman, som kom från Åbo, bodde i Nådendal i 40 års tid.[40]

Finnberg hade år 1921 verkat aktivt för minnet av Nådendals medeltid. Han hade lyckats engagera Amos Anderson som medeltidsintresserad finansiär av en vesper som anordnades i Nådendals kyrka den 23 juli 1921. Anderson hade även deltagit i att beställa ett nytt altare som stöd för det medeltida altarskåpet i kyrkan, samt en minnessten (fig. 1.) som restes under evenemanget. Finnbergs och Andersons samarbete för att liva upp Birgittaminnet från och med år 1920 sammanföll med museiföreningens intressen för klosterområdet som minnesplats. Kontakten var tät även till svenska forskare och aktörer. Finnberg och Anderson besökte Sverige och Vadstena under 1920-talet och sammanträffade både med Curman, Lindblom och von Rosens under resorna, och även då dessa besökte Finland. Erik (1879–1948) och Mary von Rosen (1886–1967) var de tongivande personerna inom SSB (skriv ut vad det är).[42] Anderson såg sig själv i detta sammanhang som en av  ”alla varma vänner af vår medeltida kultur”.[43]

Under början av 1900-talet spred sig den så kallade högkyrkliga rörelsen till Sverige. Inom denna protestantiska rörelse hade man bland annat ett särskilt varmt intresse av den medeltida klosterfromheten och strävade efter att återinföra katolska element i liturgin såsom i mässan etc. Dessa aspekter verkar ha spelat en viktig roll i intresset under mellankrigstiden för den birgittinska rörelsen och dess historia och lämningar i Vadstena – och även i Nådendal.[44] Det förefaller som om man inom de högkyrkliga kretsarna även varit intresserad av just historiska aspekter inom ramen för det pågående nationsbygget. Dessa kretsar deltog sedan i detta nationsbygge, som särskilt lyfte fram religionshistoriska förebilder ur svensk historia såsom Birgitta, som en motvikt till kungarna och krigarna. Greve von Rosen – entusiast för heliga Birgittas minne – var även intresserad av återskapande projekt i nationell anda. Han vurmade uppenbart för det förflutna och hade tydligen en insikt i forskningen: han hade varit med om etnografiska expeditionen på 1910-talet och lät till exempel bygga en jaktstuga i forntida stil på sitt gods med bilder av Oden och Tor. Detta kunde ses som en sorts avspegling av den nationalromantiska vurmen vid sekelskiftet 1900 för vikinga- och medeltid .[45] Finnberg, Anderson och Haartman knöt kontakter till denna krets, vilket även påverkade alla dem som var engagerade i Birgittaminnet i Nådendal, inte minst genom firandet av vespers och jubileer samt monumentresningar.

I flera av de bevarade talen och koncepten i Amos Andersons arkiv hänvisas till Nådendal, birgittinerna och särskilt den medeltida brodern Jöns Buddes minne.[46] Uppenbarligen sammanhängde detta även med de högkyrkliga kretsarnas birgittinska intresse. Anderson skapade även ett högkyrkligt kapell i sitt hem på Georgsgatan, numera ett museum (fig. 2),[47] i samma stil som von Rosen hade i sitt hem i Rockelsta.[48] Det finns uppenbara likheter till Haartmans hem, men inget egentligt kapell. För att bevara minnet av birgittinerna i Nådendal grundades en föreningen också i Nådendal, Vallis Gratiae-yhdistys, år 1928. Föreningen såg bland annat till att fästa en minnesplakett för biskop Magnus Tavast (möjl. 1357–1452) ovanför ingången till så kallade Niemis hus år 1933. Det var under Magnus Tavasts tid som birgittinerklostret i Åbo stift grundades (1438) och förlades på sin nuvarande plats (1442), och biskopen har av många tolkats som en vän av birgittinerna. Han avled i Nådendal år 1452.[49] Uppkomsten av föreningen kan ses i reslation till att liknande föreningar grundats i Vadstena (Birgittastiftelsen, SSB) och i Pirita (Sällskapet för Piritas förskönande, 1925), som hade liknande mål, nämligen att bevara minnet efter birgittinerna men även stärka en lokal identitet.[50]

Birgittinernunnorna hedrades i Nådendal av Vallis Gratiae-yhdistys genom en minnessten som restes år 1931 (fig. 15). Stenen är försedd med ett sigill och bönen till jungfru Maria, ”Ora pro nobis”. Stenen ritades av Axel Haartman, som med andra ord deltog i monumentresningen. Sigillet på stenen utnyttjar historia: det är en kopia av det medeltida klostersigillet.[51] Julius Finnberg, forskarna Kaarlo Jäntere och Juhani Rinne gästade ofta Haartmans hem, liksom även författarinnan och nobelpristagerskan Sigrid Undset som hade konverterat till katolicismen.[52] Det skulle vara ytterligare intressant att få veta vilka som besökte det Haartmanska hemmet under 1920-talet, då Andersons och Finnbergs vespers firades vid Birgittas dödsdag i juli och deras intresse för helgonet var som störst. En gästbok från Haartmans hem kunde möjligen innehålla anteckningar om vem som deltagit, men i föreliggande artikel behandlas detta inte mer ingående. Det är uppenbart att aktörerna inom denna krets inte enbart var konsumenter av historia, utan de förmedlade den också själva genom olika aktiviteter. Nådendals 500-årsjubileum närmade sig år 1943. I ett protokoll från ett möte i Nådendal i september 1942 framkommer att stadsstyrelsen inbjudit Finnberg, Haartman och olika kommunalpolitiskt aktiva personer eller personer som var aktiva inom föreningslivet (t. ex. i Vallis gratiae-yhdistys) för att planera det instundande jubileet. Även denna gång engagerades Anderson.[53]

Den stora dagen i augusti 1943 firades stort och Finlands ledande medeltidshistoriker och arkeologer deltog bland annat i en festskrift, som utgavs jubileet till fromma.[54] Kontakterna till Sverige hade upprätthållits trots det rådande världspolitiska läget och kriget. Birgittastiftelsen representerades på jubileet av Lindblom och friherre Claës Lagerfelt med fru Greta. Svenskarna överlämnade en dyrbar gåva åt församlingen, ett antependium i svart försett med birgittinernunnornas vita krona med Kristi fem sår (blodsdroppar) – dessa tecken  hade använts av både Birgittastiftelsen och SSB (skriv ut) – samt en altarduk med vadstenaspetsar.[55] Mary och Eric von Rosen hade gärna velat delta, men var förhindrade. De sände istället lyckönskningar till festen per telegram.[56] Att Claës och Greta Lagerfelt var så kallade Finlandsvänner kan man ana: de hade tidigare besökt Finland och Nådendal åtminstone 1925. I Nådendals kyrka fanns, då Iikka Kronqvist gjorde ett inventarium av föremålen där år 1933, två vaser donerade av dem,. Vaserna var 12 cm höga och bar inskriptionen: ”Till Sancta Birgittas Vallis Gratiae från Claës och Greta Legerfelt Duseborg Sverige Anno 1925”.[57] Dessa antependier, dukar och vaser har inte kunnat spåras och Nådendals församling har tyvärr ingen kännedom om vilka föremål som avses. Jubileet gästades av president Risto Ryti och statsminister Edwin Linkomies, vilket gör att jubileet kan ses som nationellt betydelsefullt under den rådande orostiden. Nådendal blev inte endast viktigt för en krets av Birgittavänner, utan även för den breda allmänheten. Birgittavännerna arbetade aktivt för att torgföra Nådendal och dess Birgittaminnen i en pacifistisk, sakral anda med internationell prägel. Aktörerna som skapade minnesplatsen i Nådendal tog även religionen, konsten och historiemedvetenheten till sina hem: Anderson i sitt kapell på Georgsgatan, Haartman i sitt hem i Nådendal med utsikt mot klosterkyrkan. Birgittaminnet i Nådendal är uppbyggt kring heliga Birgitta, som under olika tider och av olika aktörer och forskare uppfattats på varierande vis. Många har dock i första hand sett henne som en svensk gestalt. Under mellankrigstiden manifesterades emellertid minnet av Jöns Budde i en minnessten i Nådendal år 1921. En konstnär som Haartman ville även lyfta fram de medeltida gestalterna i sitt hem: helgonet Birgitta och brodern Jöns. Sannolikt har åsikten att Jöns Budde var av finskt ursprung betydelse i detta sammanhang. Varför reste man inte en minnessten till minnet av någon berömd historisk klosterbroder istället, och som skulle stå geografiskt närmare det nuvarande Sverige eller något annat land? Orsaken till detta var möjligen att detta inte upplevdes som meningsfullt i förhållande till minnesplatsens roll i den stora berättelsen över den nationella historia som skapats på 1800-talet och som var stark på 1900-talet. Birgitta, så som hon var avbildad i ett altarskåp från Urdiala i Finland och i altarskåpet i Nådendal, var även den Birgitta Haartman ville se i sitt hem.

Samma år som Haartmans flyttade till Nådendal, år 1923, firades Birgittajubileum med pompa och ståt. I jubileets arrangemang i Sverige deltog bland annat Curman[59] – i Finland lyfte särskilt Anderson och Finnberg fram Birgittaminnet i Nådendal. Anderson skrev också ett legendskådespel, Vallis gratiae, som uppfördes i Helsingfors och senare turnerade till Stockholm. Musiken skrevs av Heikki Klemetti (1876–1953).[60] Det förefaller tydligt att Haartman inspirerades av denna krets och Birgittaminnena. Förlagorna för bilderna togs ur det medeltida bildkorpus som nyligen lyfts fram som nationellt betydande. Trots att Haartmans dekorationer påminner om Andersons och von Rosens kapell i hemmen, är det troligen inte fråga om alldeles samma sak – inte en högkyrklig manifestation, inte en strävan att skapa kapell. Däremot tyder det ändå på en vurm för den nationella historien och det sakrala som återspeglas i gestalter som Birgitta, Henrik och Jöns Budde samt klostren som minnesplatser. Liksom tidigare nämnts, hade det högkyrkliga paret von Rosen inrett sitt hem Rockelsta med medeltida motiv och bland annat ett Birgittakapell, vars målningar utförts av konstnären Oscar Brandtberg. Konsthistorikern Lindblom, ytterligare en medlem i Birgittavännernas krets, skrev om dessa i pressen  år 1918,[61] vilket möjligen hela kretsen kände till. Man måste naturligtvis beakta nationalromantikens vurm för medeltiden,[62] men understryka det sakrala intresset kopplat till nationsbygget.

Enligt flera forskare under 1800-talet låg Finlands intellektuella vagga i Nådendal, och Jöns Budde som kallats ”Finlands förste författare” (se exempelvis inskriptionen på minnesstenen, fig. 1) fick sitt monument år 1921. Jöns Budde representerade ”vår gosse”, ett maskulint alternativ till heliga Birgitta, medan nunnorna sågs som ett mer generiskt kollektiv – de fick en gemensam minnessten år 1931. Bakom monumentresningarna fanns personen inom samma krets, och deras sätt att bruka historia manifesterades även i böcker, konst och jubileer, till och med i interiörer med sakrala undertoner. I sitt hem lyfte Haartman upp klosterplanen i Vadstena vid sidan av den i Nådendal. Bilderna av birgittinerbrodern (möjligen Jöns Budde) och Birgitta hänvisade till den finländska medeltidskonstens främsta verk. Haartman brukade också det medeltida sigillet till birgittinerklostret då han ritade monumentet till nunnorna. Bilderna i konstnärens hem kan även de betraktas som en form av monument som idag kan ses av allmänheten tack vare att hemmet omvandlats till museum.

Aktörerna i Nådendal såg sig troligen som en krets (Birgittavänner); man kan definiera den i enlighet med Benedict Andersons begrepp som en föreställd gemenskap och som gjorde ett avsevärt avtryck i historiekulturen och -medvetenheten såväl lokalt – i Nådendal – som nationellt i hela Finland. Man kunde även hänvisa till Ludwik Flecks uttryck “tankestil” eller “tankekollektiv”,[63] då man talar om en grupp personer som delar ett intresse och låter det även komma till uttryck i verksamhet och materiell kultur, minnesmärken, konst etc. I detta fall verkar Haartman ha ingått i en dylik krets, av så kallade Birgittavännerna, vilka brukade historia och hade ett religiöst intresse för medeltiden, Birgitta och birgittinerna.


Detta specialnummer av TAHITI är tillägnat Lars Berggren med anledning av hans 65-årsdag den 18 augusti 2016. Han tillträdde professuren i konstvetenskap vid Åbo Akademi 2003, efter att ha varit verksam vid universitetet i sin hemstad Lund samt vid olika universitet och institut i Europa. Redan tidigt under sin karriär vistades han under långa forskningsperioder utomlands och etablerade ett stort internationellt nätverk av forskare. Föreningen för konsthistoria i Finland och hans närmaste arbetskamrater vid ämnet konstvetenskap vill härmed hedra och gratulera Lars Berggren genom att publicera texter skrivna av forskarkolleger både i Finland och utomlands.

I Finland märks Lars Berggrens insatser bland annat i hans engagemang i konstvetenskaplig forskning genom hans medlemskap i styrgruppen för den Nationella forskarskolan i Finland. Han har varit ivrigt intresserad av och delaktig i de årliga sommarskolorna som nätverket ordnade för doktorander som ett led i deras grundläggande utbildning – ett utmärkt välfungerande system finansierat av Finlands Akademi fram till 2013. I Åbo har han arbetat med ett av sina kärnområden, forskningar i det offentliga monumentväsendet, och bland annat publicerat artiklar om Per Brahe-statyn i domkyrkoskvären, en av dem i Wäinö Aaltonen-museets Hetkinen ja muistijälki. Turun kaupungin taidekokoelman julkiset teokset (Ögonblick och minnesspår. Offentliga verk i Åbo Stads konstsamling, 2012). Processen kring utnämningen av den första professorn i konsthistoria vid Åbo Akademi, österrikaren Josef Strzygowski, och ämnets första år (1920-25) utreds i artiklar utgivna i Föreningen för konsthistorias serie Konsthistoriska studier (2007) och i Finsk tidskrift (2010). Han har även intresserat sig för den akademiska miljön i Åbo och tillsammans med sin hustru Annette Landen skrivit och producerat en omfattande historik över de byggnader i vilka Åbo Akademi varit verksam fram till idag. Boken uppdaterar också tidigare forskning i ämnet. Lars Berggrens mångsidiga intressen och breda forskningsinriktning har även på ett naturligt sätt inspirerat och bidragit till studenternas val av ämnen för pro gradu- och doktorsavhandlingar.

Till Lars Berggrens specialintressen hör allt från medeltida stenskulptur (som dopfuntar, lejonen i Lunds domkyrka och annorstädes), moderna ikoner som Frihetsgudinnan till konstnärsresor. Här ska inte förglömmas hans instiftande av och stora intresse i utvecklingen av det dagsaktuella biämnet Visuella studier vid Åbo Akademi. I Finland finns denna ämnesinriktning endast vid Åbo Akademi. Inom ramen för visuella studier undersöks bildperception och visuell kommunikation ur bland annat psykologiska och sociologiska aspekter. Biämnet, som grundades 2008, har på senare tid vuxit och omfattar nu både grund- och ämnesstudier. Lars Berggren initierade också återutgivningen av tidskriften Iconographisk Post. Nordisk tidskrift för bildforskning – Nordic Review of Iconography, och har som redaktör och utgivare väsentligen bidragit till utvidgning av det ikonografiska nätverket i Norden och Baltikum. Tidskriften utges sedan 2014 vid Konstvetenskap, Åbo Akademi.

Många av bidragen i detta nummer av TAHITI är författade så att de på ett eller annat sätt tar i beaktande Lars Berggrens breda fält som forskare, och följaktligen omspänner ett par årtusenden – från det antika Rom och framåt. För honom har Rom varit ett återkommande och viktigt ledmotiv, som i doktorsavhandlingen från 1991 i vilken rekonstrueras processen som ledde till resandet av det omstridda Giordano Bruno-monumentet (1889). Ett annat Rom-relaterat projekt resulterade i den ambitiösa L’ombra dei grandi (1996) i samarbete med historikern Lennart Sjöstedt, i vilken de offentliga monumenten tillkomna eller planerade under Roms första tid som huvudstad (1870-95) kritiskt granskas och presenteras i sin ekonomiska och politiska kontext.

Specialnumrets huvudtema – bilders betydelse och användning – ska förstås i vid bemärkelse, det vill säga på vilka sätt bildtolkning (visuell analys, ikonografi) kan användas av såväl konsthistoriker som företrädare för andra ämnen; en metod för att avtäcka både de underliggande faktorer som skapat en visuell form (en bild, skulptur, illustration, byggnad, reklam etc.) och drivkrafterna och omständigheterna kring dess tillkomst (politiska, ekonomiska, konstnärliga etc.). Detta tema speglar Lars Berggrens eget fokus och intresse för bildernas, de visuella budskapens makt och deras potential som källa till kunskap för humanistisk och samhällsvetenskaplig forskning. Bland artikelskribenterna finns såväl konsthistoriker som företrädare för andra humanistiska ämnen, vilket återspeglar specialnumrets tvärvetenskapliga inriktning. Utformningen av Berggrens forskningsprojekt och frågeställningar i anknytning till dessa gav ofta anledning till både interdisciplinära samarbeten och användning av hjälpvetenskaper. Förutom de vetenskapliga publikationerna ledde många av Berggrens projekt till etablerandet av kontakter och samarbete med historiker, teologer, kyrkohistoriker och arkeologer i både det nordiska närområdet och ute i Europa, och till arrangerandet av flera konsthistoriska och tvärvetenskapliga konferenser, bland annat kring 1800-talets monumentresande.

Artiklarna i detta nummer av TAHITI är författade antingen på svenska, danska eller engelska, och varje artikel är försedd med en sammanfattning på engelska. Författarna kommer från Norden och därtill från Italien, Österrike och USA. Bidragen speglar därmed inte bara festföremålets huvudintressen, utan också hans vida kontaktnät. Numret är således riktat till både en nordisk och internationell läsekrets. Samtliga 11 artiklar är även rikt illustrerade. Jag hoppas att läsaren har stort nöje av texterna som återspeglar det diversifierade forskningsfält som Berggren har varit och fortfarande är delaktig i.

Numret har understötts ekonomiskt av Koneen Säätiö.

Frågor kring rum och rumslighet har under ganska lång tid inspirerat en del av forskningen om antik stadsmiljö. En förutsättning är något så när välbevarade urbana områden med bostadshus, lokaler för offentligt bruk, gator, torg, portikkomplex, stadsmurar osv. samt de mer punktvisa installationer, från brunnar till äremonument, som också hörde till. Med hjälp av detta material har man kunnat studera den inbördes relationen mellan öppna och slutna utrymmen, potentialen för visuell tillgänglighet mellan olika rum, liksom givetvis även olika volym-, form-, läges- och funktionsrelationer mellan enheter.

Om man betonar livsmiljö mer än arkitekturmiljö hamnar fokus på människornas bruk av rummet, därmed inte minst på rörelse: på rummets operationalisering genom människors rörelse i det. Man analyserar till exempel gators sträckning och öppna platsers belägenhet i stadsrummet i förhållande till den presumtiva kommunikationen i stadsmiljön; eller rummen i ett bostadshus i förhållande till sekvensen av rörelser i huset. Rörelsen förutsätter den mänskliga kroppen, i sig rumslig, och kan också inbegripa stillavarandets former eftersom den inleds och avslutas i stillavarandet. I första hand studeras rum och rörelse i anslutning till vad som kan förmodas vara återkommande handlingsarter. Genom att täcka alla sorters rörelsedrivna/rörelsedrivande handlingar av olika sorters människor i rummet kan perspektivet vidgas till de politiska, sociala och kulturella mönster som styrde dem. Här kan man förutom arkeologiskt material utnyttja antik litteratur och antika bildframställningar.

I en sådan kulturkontextualiserad space- och movementforskning kan ett av de djupare syftena sägas vara att försöka komma åt hur människorna hanterade rummet: försåg det med mening genom att organisera det och agera i det. Härur uppstår den intressanta frågan om, och i så fall hur, en sådan mening fick fäste och blev präglande för kommande tider.[1]

Rum, rörelse och handlingsart är alltså i praktiken tre samverkande enheter som analysen försöker särskilja. Jag har för denna artikel valt ett offentligt rum och en offentlig handling som implicerar flera rörelser. Det offentliga rummet är beläget i Rom. Handlingen är apoteosceremonielet, dvs. den statliga romerska, publika och rituella handling som innebar att en avliden kejsare upptogs bland gudarna.[2] Man kan se denna handling som utgående från två raka, lineära och på visst sätt komplementära rörelser i rummet: den ena horisontal, nämligen den avlidne kejsarens (konkreta) färd i procession genom stadens centrala delar till likbålet på Marsfältet; den andra vertikal, i form av hans (abstrakta) färd till himlen från det brinnande likbålet. Vid dessa båda rörelsers mötespunkt, således vid likbålet, ägde ytterligare rörelser rum, starkt rituella liksom de övriga: cirkelrörelser utförda av ryttare på marken runt bålet. Vi har alltså att göra med ett rörelsekomplex där den döde kejsarens förflyttning mellan kejsarpalatset, som var utgångspunkten, och himlen, som var målet, är kärnan men där medverkande och åskådare spelade viktiga roller.[3]

Det finns beskrivningar av apoteosceremonien i romersk litteratur, framför allt två texter om apoteoserna för kejsarna Pertinax (193 e Kr) och Septimius Severus (193–211 e Kr).[4] De innehåller konkreta uppgifter om de olika inslagen i ceremonin och utgör grundmaterialet för vår tids kännedom. Förutom texter finns det ett antal bildframställningar bevarade. De ger inte så mycket insikter utöver texterna i sådant som har med genomförandet av ceremonin att göra. Däremot kan den visuella reduktionen av en komplex ceremoni i stadsrummet tänkas ge en aning om det som var konceptuellt viktigt i ceremonin. Här kan gestaltningen av rum och rörelse vara viktig. Särskilt är jag intresserad av hur bilden hanterade apoteosens dubbla rörelseskeende på horisontalplanet och på vertikalplanet, något som såvitt jag vet inte studerats tidigare vare sig inom space/movement-forskning eller på annat håll.

De bildframställningar som jag här kommer att diskutera kan dateras till det första och andra århundradet efter Kristus. De är färre än tio till antalet; den kejserliga apoteosen var inget gängse bildobjekt. Alla utom en stammar från den offentliga sfären och utgörs av skulpterade reliefer på monument.[5] Mest utförligt kommer jag att behandla en storformatig relief på ett kejserligt begravningsmonument av marmor som idag är utställt i Vatikanmuseet i Rom (Fig. 1). Kejsaren lämnar sin tron för att bli gud: detta är det centrala i apoteosen. En formell gudaförklaring under namn av consecratio skedde genom den romerska rådsförsamlingen, senaten. Den åtföljdes av en brett anlagd offentlig ceremoni i Rom med den avlidnes himmelsfärd som rituellt iscensatt höjdpunkt.[7]

Som redan framgått ovan var Marsfältet själva noden i ceremonin. Men denna bestod av flera delar. Den inleddes vid kejsarpalatset. Detta låg på Palatinen, en av Roms centrala kullar. Här, kanske vid palatsets ingång, låg den döde kejsaren först på lit-de-parade, troligen inte i egen kroppslig gestalt utan i form av en vaxfigur. Sedan vidtog en procession till Forum Romanum. Den bestod av ett långt tåg av företrädare för statsapparat, armé och folk, och även av sångare, musiker, skådespelare och så vidare; ett inslag i tåget utgjordes av gåvor att placeras på likbålet vid slutstationen. Båren med den döde (vaxfiguren) bars av utvalda riddare och söner till senatorer. På Forum Romanum var målet Rostra, den ärevördiga talarstolen. Här placerades liket/vaxfiguren uppe på en specialbyggd trätribun under en på sidorna öppen och kolonnkransad konstruktion i ädla material. Det långa tåget defilerade förbi, varefter den tillträdande kejsaren höll ett tal till den avlidne. Därpå fortsatte processionen norrut till Marsfältet som fungerade som begravningsområde för kejsarhuset. Här hade man byggt upp ett högt likbål av brännbara material (rogus). Det liknade ett fyrkantigt torn med flera våningar. Utsidorna var dekorerade med textilier, bildverk och andra utsmyckningar.[8] Liket/vaxfiguren placerades på våningen ovanför den nedersta. Gåvorna lades i tornets inre och vid dess utsidor. Vid toppen hade man ställt en bur med en örn i. De prominenta i processionståget intog sittplatser runt bålet och bevittnade bland annat rituella uppträdanden av soldater. Till sist antändes bålet. Om allt fungerade frigjorde sig nu örnen och flög upp mot skyn, som ett tecken för att den döde kejsarens själ lämnade jorden.[9]

Ur detta förlopp skulle vi, med någon kännedom om romersk representationskonst, kunna ange ett par motiv som eventuellt skulle ha varit möjliga att välja för omsättning i bild, och kanske även möjliga att koppla till en (central) scen med apoteosritualen: processionen med den framburna båren, möjligen även talet inför de församlade. Det finns exempel på båda i såväl tidigare som senare romersk bildkonst.[10] Processionen passar rentav väl in i apoteostematiken eftersom den betecknade den inledande, horisontala rörelsen genom Rom i apoteosfärden. Men varken processionen eller talet har, såvitt vi vet, gett upphov till ’apoteotiska’ bilder. Deltagar- och åhörarberoende handlingar som dessa kräver en bred, berättande framställningsart med många figurer för att komma till sin rätt. Vi kan gissa att den arten inte ansågs kongenial med apoteostemat. Implicerat låg väl att vägen genom Rom fram till likbålet, liksom Forum Romanum och dess talartribun, inte sågs som rum ägnade att representera och minnesfästa apoteoshandlingen.

Med facit i hand, nämligen bildframställningarna själva, blir det tydligt vilket motiv ur hela förloppet som så gott som ensamt valdes som bildmotiv, och, sammanhängande därmed, vilket rum som ensamt blev representativt rum. Det var färden mellan jord och himmel, och det var Marsfältet (antingen specificerat eller ospecificerat). Det kan tyckas självfallet. Men den omväg som jag har gjort för att nå fram till detta konstaterande motiveras av att vi som befinner oss på ungefär två tusen års avstånd från den romerska kejsartidens två första århundraden har större skäl att ställa frågor om val av bildmotiv än vad en samtida åskådare kan ha haft. Som det kommer att visa sig, är det också givande att låta diskussionen om rum och rörelse inledas av en sådan kringgående manöver.

Vi skall nu undersöka rummet och rörelsen i bildframställningarna av färden mellan jord och himmel. Två rum aktualiserades av motivet: ett luftrum och ett markrum. Rörelsen uppåt ägde rum i luftrummet, den var i princip vertikal och i princip enorm till sin utsträckning. Att synliggöra den innebar inte bara ett problem med rummet. Det innebar också ett besvär med rörelsen, för hur skulle den avlidnes flygning uppåt framställas om man ville undvika både en alltför påtaglig materialitet i form av en fysisk kropp och en ohanterlig immaterialitet i form av en osynlig själ. Så som ceremonin själv utspelade sig var ju användningen av den uppflygande örnen ett medel för att komma runt det senare problemet, men för bildens del återstod att finna en lösning för hur man skulle visa den avlidne som individ – vilket var nödvändigt eftersom apoteosen som utförd och minnesfäst ritual i princip gällde en individ och således krävde kroppsåtergivning i någon form. Vad gäller markrummet, dvs. Marsfältet, var det inget till ytan avgränsat, öppet rum som Forum Romanum. Det var ett stort område som tog vid norr om de stora kejsartida torgen och som kom till full urbanistisk utveckling under en rad kejsare från Augustus och framåt. Marsfältets yta upptogs både av öppna utrymmen och en växande samling av offentliga byggnader och monument. I den norra delen av fältet låg många med anknytning till kejserliga begravningar (Augustus mausoleum för kejsarfamiljen; vidare likbränningsplatser (ustrinae) och konsekrationsaltaren, minnestempel och andra monument med anknytning till kejsarhuset). Paul Zanker talar om ett ’apoteoslandskap’. Sett som helhet var Marsfältet så stort att det knappast kan ha betraktats som ett enhetligt fysiskt rum i antiken. Den idag mest kända bilden av en romersk kejsarapoteos utgörs av en relief med måtten 3,38 (bredd) x 2,47 m (höjd). Den befinner sig på ena sidan av en stor, fyrkantig sockel av vit marmor (Fig. 1). Sockeln tjänade som fundament till en hög kolonn i röd granit. Denna bar på toppen en rundskulptur i brons av en kejsare. Av kolonnen finns det bara fragment kvar, och skulpturen är förlorad i sin helhet. Sockeln är dock ganska välbevarad, även om detaljer har blivit skadade med tiden och ersatta med moderna delar.[12]

Monumentet var uppställt på Marsfältet. Det var ett minnesmärke över kejsar Antoninus Pius’ och hans apoteos. Denne kejsare regerade mellan år 138 och 161 e Kr. På sockeln, på motsatt sida mot apoteosreliefen, finns en treradig inskrift med monumentalbokstäver i brons. Den innehåller en formell dedikation till den döde kejsaren. Här nämns på ett framträdande sätt hans två efterträdare, Marcus Aurelius och Lucius Verus: de uppträder som dedicerande.[13] Det är otvetydigt att äremonumentet över den döde kejsaren samtidigt är ett legitimationsmonument över de levande kejsarna.

Nu till bilden. Vi ser omedelbart att vi har att göra med en framställningsart långt ifrån en bred, berättande sådan (jfr ovan). Med andra ord rör det sig inte om en berättelse med ett dokumenterande anslag som vill införliva flera aspekter av ett sammansatt skeende ur ’verkligheten’ med ett kollektiv av deltagare. Både rummet och rörelsen bär starka drag av abstraktion. För det första finns det ingen angivelse av en konkret arkitektonisk miljö. Rummet i bilden har en begränsning nedtill i form av ett abstrakt markplan.[14] I övrigt är det obestämt, utan gränser upptill och på sidorna. Därmed lämpar det sig för att ange det luftrum som färden mot himlen behöver. Kanske tänktes det i huvudsak som luftrum. Markrummet som är Marsfältet uttrycks i så fall genom de två halvliggande och sittande figurerna i bildens nedre del, dvs. genom deras kroppars förbindelse med markplanet. Luftrummet uttrycks otvetydigt av figurer. Här handlar det om fem figurer. Tillsammans bildar de ett flygande ekipage som innehåller rörelsen uppåt mot himlen. Denna rörelse upptar huvuddelen av bildytan. En manlig vingad figur med mänsklig kropp är ’motor’ i ekipaget och bär en man och en kvinna på sin rygg. Tätt ovanför och samtidigt strax under bildytans övre begränsning flyger två örnar, en på var sida och inramande paret. Den vingförsedda figuren har nära nog markkontakt samtidigt som hans kropp och vingar är fullt utsträckta och hans mantel fladdrar. Hans egen rörelse avbildas alltså som både knappt inledd och fullt utvecklad. Den idealt vertikala färden upp i rymden blir till en diagonal med fokus på den flygande figuren själv och hans magnifikt exponerade nakna kropp, i det närmaste frontalt projicerad och alltså bortvänd från färdriktningen – alltsammans drag som tonar ned flygfärdens rörelseansats. Det burna paret framträder med sina överkroppar, likaså frontalt avbildade. De kan identifieras som Antoninus Pius och hans hustru Faustina, med spiror som kejserliga attribut. Ekipaget iakttas och hälsas från markplanet av den halvliggande, halvt draperade mannen till vänster och den med honom korresponderande, sittande, beväpnade och av vapen omgivna kvinnan till höger. Reliefen har under tidens lopp genomgått flera restaureringar. Dessa har mest berört den nedre delen (det stiliserade markplanet, stora delar av mansfigurens underkropp och högra arm, delar av kvinnofigurens bägge händer) men även kejsarparet (framför allt Faustinas vänstra arm med spiran) och de två örnarna (halsar och huvuden); den vingade figuren har endast små skador.

Det är naturligt att rörelsen respektive stillavarandet bärs av organiskt skapade figurer för vilka handlande i någon form, antingen det är aktivt (att flyga) eller passivt (att sitta eller vila) är ett karakteristikum.[15] Det är mera oväntat att även rummet (det hopslagna markrummet och luftrummet) bärs av dessa figurer. Således har rum och rörelse/stillavarande tillsammans uppgått i väl avgränsade, mer eller mindre statiska figurer. Det är dessa som bygger bilden.

På det sättet kommer bilden att likna en tablå där rum och rörelse nedtonas och varje figural huvudenhet blir bärare av en symbolisk utsaga. Denna utsaga blir desto starkare. För medan färden mellan jord och himmel och dess rörelseinnehåll reduceras, laddas ekipaget med kosmisk och gudomlig symbolik via den vingade figuren och örnarna. Den förre kan troligen identifieras med Aion, den eviga tiden, med en himmelsglob omslingrad av en orm som attribut, en symbol för världsalltet; fåglarna är himmelsguden Jupiters flygande attribut. Vidare: medan Marsfältet reduceras som topografiskt rum (endast ett abstrakt markplan) laddas den sittande mannen till vänster och den sittande kvinnan till höger med betydelser som leder långt utöver rumsligheten. Mannen kallas i modern forskning en personifikation av Marsfältet, med hänvisning till den obelisk han lägger ena handen om och som otvivelaktigt syftar på den kända obelisk som kejsar Augustus hämtade från Egypten och placerade på Marsfältet. Kvinnan är gudinnan Roma, en personifikation av Rom således, i stridsmundering och med erövrade vapen runt sitt säte. Men ’Marsfältet’ och ’Rom’ bär var och en på en vidare symbolik. Om den manliga figuren inte bara personifierar en topografisk enhet i Rom utan även har karaktär av genius – han motsvarar i klädsel och apparition (långt hår = ungdom, mantel slagen över underkroppen, överkroppen blottad) ganska väl en del av de figurer som i andra romerska bildsammanhang uppträder i genius-funktion, till exempel genius populi Romani, det romerska folkets livgivande princip/beskyddare – kan han enligt mig tänkas framställa en genius för Marsfältet, eller kanske för Marsfältets ’apoteotiska sfär’.[16] Gudinnan Roma står med sin kostymering inte bara, och inte huvudsakligen, för staden Rom (urbs) utan för hela den romerska kejsarmaktens med vapen besegrade territorium (orbis). Tillsammans med Aion ger dessa båda gestalter luftfärden giltighet på ett annat och högre plan än vad som hade varit möjligt genom en mer realistiskt övertygande visualisering av rummet och rörelsen.[17]

Detta hindrar inte att bilden ändå laborerar med fiktionen av ett fysiskt rum inom vilket figurerna demonstrerar kontakt sinsemellan, i ett ytligt samordnat aktionsmönster. Utifrån symmetriska och likvärdiga positioner vänder sig de två sittande figurerna mot ekipaget i luften. De riktar blickar (båda) respektive handhälsning (Roma) mot det. Samtidigt befinner de sig mycket nära Aion: notera den vilande mannens/Marsfältets ben visavi Aions fötter, samt Romas lyftade hand visavi Aions ena hand.[18] Genom samtliga dessa medel, sinsemellan inte helt kongruenta,[19] betonas avfärdsmomentet hos himmelsfärden/apoteosen. Denna rörelseaspekt av apoteosen är grundläggande för dess framställning i bild och något jag kommer att återvända till. Det bilden vidare ser ut att vilja ta fasta på är himmelsfärden som objekt för visuellt betraktande. Betraktarna finns både inuti bilden (Marsfältsgenius och gudinnan Roma) och utanför bilden (reliefbildens betraktare). I den faktiska apoteosceremonin utgjordes betraktarna av deltagarna i ceremonin på Marsfältet. I bilden saknas dessa – Marsfältsgeniusen och gudinnan Roma tjänstgör som deras ’proxies’.

Den relief som vi precis diskuterat får tjäna som avstamp – senare även återsamlingspunkt – för den genomgång av ytterligare exempel på ’bildapoteoser’ som nu följer. Här blir min presentation väsentligt kortare.

I en storformatig apoteosrelief i marmor, 2,95 (höjd) x 2,52 m (bredd), möter vi samma komposition (Fig. 2). Denna relief, idag bevarad i Konservatorspalatset i Rom, stammar liksom den förra från Marsfältet, närmare bestämt från ett idag förlorat monument från kejsar Hadrianus’ tid (117–138 e Kr), företrädaren till Antoninus Pius.[20] Här är det en kejsarinna som bärs upp i skyn, på ryggen av ett kvinnligt vingat väsen med en fackla. Porträttet visar att kejsarinnan är Sabina, hustru till Hadrianus. Sabina dog före sin make och beviljades apoteos.[21] Vi ser ytterligare tre figurer (med reservation för höger sidas beskurna avslut). Den på marken sittande manliga figuren till vänster, med lyftad arm (restaurerad), är till typen mycket lik den geniusliknande Marsfältsfiguren i förra reliefen och måste identifieras på samma sätt. Den manliga figuren till höger, likaså med lyftad arm (restaurerad men säkert också lyft i originalet), är Hadrianus (restaurerat huvud men identifikationen kan anses säker). Han sitter på en klädestäckt pall. Omedelbart bakom honom syns en stående man, troligen en person i hans närmaste krets eller i hans uppvaktning (restaurerat huvud). I bildens bakgrund, således i reliefens grunda, bakre plan, avtecknar sig en bränningsplats (ustrinum). Överensstämmelsen med den förra reliefen visar hän på existensen av en modell för den offentliga apoteosbilden som var giltig under åtminstone ett par av kejsarna under 100-talet e Kr. Men det var en grundmodell som kunde varieras. I denna apoteosbild för en kvinna finns kejsaren på Romas plats som symbol för imperiet. Men jag vill hävda att Hadrianusfiguren samtidigt var tänkt att referera till kejsarens konkreta närvaro under själva apoteosceremonin, det vill säga att han i denna bild framträder också som den närvarande åskådare som han var i verkligheten. Detta indiceras, menar jag, av den ackompanjerade stående mannen, en figur som inte skulle ha samma fog för sig i bilden om Hadrianusfiguren endast fungerade som symbol. Sittmöbeln (bisellium) är detaljerat återgiven och av det slag som överhetspersoner i Rom enligt tradition använde i offentligheten vid religiöst anknutna ceremonier.[23] Den realism som i Antoninus Pius-reliefen representeras av kejsarparet på Aions rygg gäller således här inte bara Sabina (porträtthuvud) utan även det fysiska ceremonirummet på Marsfältet med dess mänskliga (om än upphöjda) betraktare.

En tredje marmorrelief från Rom visar en bild av ett annat slag (Fig. 3). Den sitter i toppen av det centrala valvet i Titusbågen vid Forum Romanum, ett äremonument till kejsar Titus, byggt år 81 efter hans död av efterträdaren Domitianus.[24] Bilden betraktades i antiken alltså underifrån. Det förklarar dess allmänna komposition. Vi ser Titus buren av en örn i flykt, med överkroppen synlig förutom porträtthuvudet.[25] Bortsett från örnens utbredda vingar finns ingen rums- och rörelseangivelse. Denna reserverades för bågens huvuddekor, sidorelieferna i mittbågen, vilka behandlar Titus’ triumf efter det judiska fälttåget med Jerusalems fall. Apoteosens utformning på Titusbågen – endast ekipaget självt – är alltså avhängig av att apoteostemat här är sekundärt i förhållande till triumftemat. Men som vi strax skall se är förbindelsen mellan de två intim. En märkvärdig bild i mindre format låter tvärtom apoteosen bli en del av en större framställning med starka ideologiska förtecken. Här finns, som vi skall se, åter en anklang av rum och rörelse, men den skapas liksom i Antoninus Pius- och Sabinafallen av de skulpterade figurerna själva och deras arrangemang. Bilden är en relief på en kamé i sardonyx, den så kallade Grand camée de France, med måtten 31 x 26,5 cm; den är utställd i Cabinet des médailles i Bibliotèque national de France i Paris (Fig. 4).[26] Den var inte avsedd för offentligheten. Föremålet betraktas i forskningen som ett utsökt arbete av lyxkaraktär för en mycket begränsad krets i samhällets topp, troligen kejsarhuset självt; det kan en gång ha skänkts som gåva. Tillkomsttiden är omdebatterad men sannolikt Tiberius regeringstid (14–37 e Kr). Kompositionen vilar på tre horisontala register varav de två övre saknar markerad gräns mellan sig medan den undre är avgränsad. De två övre registren svarar mot två domäner, en jordisk och en himmelsk, vilka upptas av porträttförsedda medlemmar av kejsarhuset. Den jordiska består av levande/regerande medlemmar, med kejsar Tiberius och änkekejsarinnan Livia som dominerande och gudalikt par i mitten; den himmelska, av avlidna och till himlen uppstigande/uppstigna, med kejsar Augustus i mitten. Det undre registret, med konnotation av underjord, bildar en domän av underkuvade folk och vapen.
Kejsar Augustus, igenkännlig inte minst genom sitt stjärnformade diadem, vilar på ryggen av en diagonalt uppåt svävande figur i täckande, orientaliskt inspirerad klädsel och himmelsklot i händerna. Ekipaget bär tydliga ’apoteotiska’ kännemärken, med många anknytningspunkter i Antoninus Pius-reliefen. Den höjda armen med hälsningen uppåt finns att se också i kaméreliefen, i anslutning till en av figurerna i mittregistret. De positioner som den svävande figuren och den hälsande figuren intar motsvarar vidare dem i Antoninus Pius-reliefen. Figurerna på ömse sidor om Augustus, kanske påtänkta efterträdare som avlidit i förtid, färdas på andra sätt uppåt: den ene på en sköld, den andre till häst (med en hjälpande amorin). Härmed anges troligen andra former av (gudomlig) upphöjelse i samband med döden. Den egentliga apoteosens uppåtfärd fick dock gälla för alla tre figurerna, och ’avfärd’ levererade dess mönster – även om målet för färden, Olympens gudomliga sfär, var det som låg i både skulptörens och bildbetraktarens inre öga. Kaméframställningens centrala budskap bör ha varit den julisk-claudiska dynastins, och därmed kejsarmaktens och imperiets, fortbestånd, via dess medlemmars kontinuerliga rörelse mellan jord och himmel i enlighet med en av gudarna reglerad kosmisk ordning, en ordning i vilken apoteosen var ett avgörande led.

Den vingade hästen i denna framställning ger oss anledning att närma oss den hästdragna vagnen. En färd med häst och vagn från jorden till himlen bildar en tredje bildmöjlighet för apoteosen. Ett exempel är en reliefframställning på det så kallade parthermonumentet av marmor från staden Ephesos i den östliga romerska provinsen Asia; reliefen finns att se i Ephesos-Museum i Wien.[27] Här ser man kejsar Lucius Verus (161–169) i fältherreklädsel stiga upp i vagnskorgen samtidigt som fyrspannet av hästar med lyftade framben startar sin färd – en omisskännlig avfärd i ett inte närmare definierat rum. I vagnskorgen står redan segergudinnan. Ekipaget anförs av två figurer till fots, och under det syns Tellus, jordgudinnan, vilande på marken. Denna framställning ligger sett till motivet (triumfvagn med militär ledare och segergudinna) nära triumftågsbilden med Titus i vagn på den ena större reliefpanelen på Titusbågen. Närmare en mer uttalad apoteostematik kommer vi med en annan vagnsframställning, en relief i marmor också den men av mindre format. Den befinner sig på ena sidan av ett fyrsidigt altare, det så kallade Belvederealtaret, 0.96 m (höjd) x 0.97 m (bredd) x 0.67 m (djup), funnet i Rom och bevarat i Vatikanen (Fig. 5).[28] Det kan dateras till slutfasen av det första århundradet f Kr och är således den äldsta bilden av de här diskuterade. Ett fyrspann i samma ställning som i Ephesosbilden dominerar reliefen. Triumftemat blir således också här starkt. Men i denna relief är både marknivå och luftrymd angivna. Rummet framträder dels via en naturmiljö som representeras av träd i vänster- och högerkanten av bilden, dels via himmelsgudomligheter som Morgonrodnaden (Aurora) alternativt Solen (Sol) med ett fyrspann uppe till vänster samt Himlen (Caelus), en manlig gud i en bröstbild med vindfylld mantel uppe till höger; mellan de två senare avtecknar sig dessutom i mycket grund relief en örn med frontalt utbredda vingar. I vagnskorgen står en man. På ömse sidor syns fyra stående figurer, en man till vänster, en kvinna och två barn till höger. Kvinnan och det ena barnet lyfter armen till hälsning. Tillsammans med armrörelserna signalerar den uppåtriktade vagnen, de stående figurerna och träden avfärd från marknivån med sikte mot högre rymder. Örnflykt och hälsningshand känner vi igen från Antoninus Pius-reliefen. Men himmels- och himlakroppssymbolerna för den fortsatta resan är (än så länge) unika. Även om avfärden är den dominerande bildliga markören vill bilden således gestalta himmelsfärden som ett utsträckt tidsligt skeende. Därtill svarar den flerskiktade rumsliga enheten där ned respektive upp, vänster respektive höger tydligt åtskiljs. Detaljeringen är också påfallande och speciell – jämför till exempel den ålders- och genusspecificerade gruppen till höger. Genom dessa medel kommer bilden att bli den motsatta till den vi tyckte oss se i Antoninus Pius-fallet: inte en tablå som uttrycker apoteosens idéinnehåll utan en skildring av en triumfatorisk upphöjelse efter döden, med drag av apoteos. Det kan handla om en historisk begivenhet som klätts i konstnärlig, poetiskt färgad dräkt, men i brist på bevarade huvuden är det svårt att identifiera aktörerna. Nu är det dags att väva samman och något bygga ut iakttagelserna för att därefter försöka dra slutsatser om bakgrunden till hur bilden tillvaratar temat apoteos i dess rums- och rörelseaspekter.

1. Färd mellan jord och himmel

I det föregående kunde vi till att börja med konstatera att de bilder vi betraktat alla avser apoteos i dess vertikala dimension, det vill säga färden från jorden mot himlen. Den horisontala dimension som realiserades i processionen med likbåren genom de centrala delarna av Rom fram till Marsfältet förekommer inte som bildobjekt.

För att återge uppfärden mot himlen används antingen en vingad varelse som på ryggen bär kejsaren eller kejsarinnan eller båda tillsammans, eller också en örn i motsvarande schema. Ett alternativ är vagnsfärd, varvid huvudpersonen kan agera körsven eller passagerare. I samtliga fall ges de inblandade, både transportörer och transporterade, organiska, kroppsliga former. Det föreligger således inga tendenser till att abstrahera den centrala handlingen så pass att den blir ett ’tecken för färd’ i stället för ’färd’. Detsamma gäller övriga figurer i bilderna. Dessa framställs som de facto närvarande vid avfärden, antingen de är gudar/personifikationer eller människor.

Dessa omständigheter är viktiga när man beaktar rummet för handlingen och rörelsen uppåt. I de framställningar vi mötte i början av bildserien kan rum och rörelse avläsas endast utifrån de enskilda figurerna själva, inte med hjälp av andra självständiga indikatorer som miljödetaljer, figurstorlek (mindre storlek vid fjärmande), överskärningar, avstånd mellan figurer, etc. – figurernas organiska former var, kan man säga, ett sine qua non för att upprätthålla illusionen av rum/rörelse. Blickar och handrörelser tjänade till att förtydliga. I den senast anförda bilden finns en kombination av naturmiljöelement på skilda nivåer (mark, luft). Härigenom skapas en helt annan rumslighet som svarar väl till den tydliga rörelseangivelsen hos ekipaget.

Olikheterna mellan bilderna är således avsevärda. En huvudsaklig skillnad hänger samman med om bilderna var avsedda att vara deklarationer av apoteos eller berättelser om apoteos. I den förra kategorin ryms först och främst Antoninus Pius/Faustina- och Sabinarelieferna. Här läggs inte vikt vid rums- och rörelseskapande medel; således inte vid himmelsfärden som sådan utan dess innebörd av symbol för en gudomlig världsordning manifesterad genom kejsarhuset. Via sina starkt betydelseladdade figurer antar bilden karaktär av en retorisk utsaga om kejsarmaktsideologi och vänder sig tydligt ut mot betraktaren. De få och mycket distinkta figurerna hänger samman just med retorikens krav och med betraktarens mottagande av budskapet. Man kan säga att denna framställningsart är proklamerande och celebrerande med effekt långt utanför den enskilda till gudom (divus/diva) upphöjda individen. Den svarar därmed ytterst väl till apoteosceremonin själv så som den utspelade sig i Rom, som kejsarmaktens kanske största och närmast sig själv liggande offentliga manifestation.[30] Den motsatta kategorin, berättelsen om apoteos, är företrädd av altarreliefen. Här är rum och rörelse viktiga därför att himmelsfärden i sig är viktig. Antingen det är en bestämd historisk eller mytisk individ som här avbildas som stående i vagnskorgen, så vill bilden i första hand uttala sig om den överjordiska ära som vederfors denne i döden. Bilden har således ett celebrerande anslag, men den är inte proklamerande. I en tredje bildkategori kan vi rymma vad som kan kallas referenser till apoteos. Här vill jag placera de sinsemellan i övrigt olika Grand Camée de France, reliefen från Titusbågens valv samt Lucius Verusreliefen från Efesos. Rum och rörelse blir här inte avgörande för bildens uppbyggnad eftersom himmelsfärden inte utgör det centrala eller dominerande temat utan är sidoordnad eller sammanslagen med ett närliggande (huvud)tema, till exempel triumftemat (Titusbågen, Lucius Verusreliefen), eller också ingår i en framställning som kan sägas gå utöver, vara större än, apoteosen (Grand Camée de France).

2. Avfärd

Tvärs igenom så gott som hela materialet är apoteosfärden, som vi sett, återgiven såsom avfärd (undantaget är Titusbågereliefen, men se ovan om dess speciella betingelser). Det betyder inte bara att farkosten avbildas såsom i kontakt med en marknivå utan också såsom betraktad av vid avfärden närvarande personer i marknivån. Jag skriver ”såsom vid avfärd”, ”såsom i kontakt med en marknivå”, ”såsom betraktad”, ty bilden är allt som oftast ambivalent. Den visar till exempel både ekipagets närhet till åskådare på marken och en redan utvecklad rörelse uppåt i luften; eller både ekipagets närhet till åskådare på jorden och dess veritabla (redan inträffade) ankomst till himlen. Denna ambivalens måste förklaras. Enligt min mening förhåller det sig så att när bilden applicerade motivet ’avfärd’ frigjorde den sig från rummets och rörelsens anspråk. Eller, mer precist och kanske riktigare: motivet ’avfärd’ hade kapacitet att låta rum och rörelse relativiseras.

Detta i sin tur måste förklaras. Vad var det som gjorde att avfärd blev det väsentliga inslaget i färden; att avfärd fick representera färden; att avfärd blev den ikonografiska modellen för den romerska apoteosen?

Den viktigaste förklaringen är religiöst eller åtminstone rituellt förbunden med apoteosceremonielet. Detta syftade som sagt till att låta den avlidne/hans själ föras upp till himlen. Här var avsändandet givetvis viktigt. Det var ett moment som kontrollerades rituellt från marken av de efterlevande via bålbränning och örn, och det hade en särskild, performativ roll att spela inför församlingen av närvarande personer. Bevittnandet genom efterlevande spelade i själva verket en mycket viktig roll, vilket också framgår av romersk litteratur.[31] Närvaron av åskådarfigurer i såväl deklarationskategorin som berättelsekategorin av apoteosbilder förklaras genom detta. Dessa figurer är långt ifrån bifigurer. De är lika viktiga som ekipaget med den döde.[32] Ekipaget och åskådarfigurerna är i själva verket det som konstituerar apoteosmotivet i dess tydligaste form, och de gör det uppenbarligen över lång tid (från slutet av första århundradet f Kr till andra hälften av 2:a århundradet, således över 150 år).

Vi kan alltså betrakta ’avfärd’ som ett performativt moment i den romerska apoteosen, ett moment som hade stark symbolladdning i och med att det upptog och samlade i sig hela apoteosens (relevanta) symbolik för de i ceremonin deltagande. Avfärden bekräftade färden, och färden bekräftade gudablivandet. Det var gudablivandet som var viktigt för ceremonideltagarna, inklusive kejsarhuset, inte (det förväntade) gudavarandet och samvaron med andra gudar. Det var endast med gudablivandet, det vill säga processen där de närvarande själva var med och spelade rollen som vittnen, som kejsarhuset hade chansen att övertyga undersåtarna om den egna maktens gudomlighet.

I mitt sammanhang är det nu intressant att notera att ’avfärd’ stod för en av de rituella och symbolladdade aktioner i offentligheten varmed den romerske kejsaren åskådliggjorde sin ledarroll och som användes både celebrerande och proklamerande. ’Avfärd’ (profectio) gällde närmast härens och dess ledares avtåg/uttåg till krig, en rituellt starkt förankrad handling som för övrigt hade sin topografiska anknytning till just Marsfältet, där hären samlades. ’Ankomst’ (adventus) i form av återkomst var dess antites och komplement, i militära sammanhang med en särskilt stark laddning om den gick i triumfens tecken.[33] Dessa och andra symboldigra handlingar blev till bildtemata med stark ideologisk prägling, viktiga för den romerska konstproduktionen för offentligheten.[34]

Med denna bakgrund i minne kan man kanske säga att valet av avfärden som modell för apoteosbilder faller väl in i ett distinkt romerskt spår för bilder i offentligheten med symbolisk innebörd.[35] I apoteosfallet gick avfärden i vertikalled medan den annars var horisontal. Men vi har sett att denna skillnad inte ger så stort utslag i gestaltningen av bilden som man kunnat föreställa sig utan att känna till omständigheterna. Framför allt har denna min genomgång och analys, hoppas jag, visat varför det i fallet med apoteos inte kunde handla om en ankomstbild; med andra ord en bild som refererade till den döde kejsarens ankomst till Olympen och hans välkomnande genom de där boende gudarna. Ankomst för folk som färdas uppåt genom skyn hör en senare tid till…[36]

3. Rum för efterlevande, rörelse för döda

Nu finns det på Antoninus Pius-monumentet ytterligare reliefframställningar på podiet. Jag har inte nämnt dem förrän nu – för det är i det här sammanhanget de passar bäst att presenteras.  Dessa reliefer, som sinsemellan är snarlika, dekorerar de två återstående, motsatta sidorna av podiet; således faller de mellan huvudreliefen och inskriften (Fig. 6).[37] De visar inte den egentliga apoteosen, det vill säga himmelsfärden/gudomligblivandet. Motivet är en annan del av ceremonin på Marsfältet som vi kan identifiera tack vare den romerska litteraturen. Den delen gick under namnet decursio och innebar rituella cirkelrörelser runt likbålet utförda av ryttare (jag refererade till dem i all korthet ovan). På relieferna ser vi decursio-momentet men utan angivelse av bålet; i mitten ser vi i stället fotsoldater.  I varje relief avbildas sammanlagt tjugosju figurer. De sjutton ryttarna rör sig i en yttre cirkel, synbarligen i galopp; enligt Herodianus följde de ett rotationsmönster för en viss dans med namnet Pyrrhiche.[38] De tio fotsoldaterna bildar vad som kanske är två cirklar som rör sig antitetiskt i förhållande till varandra. Ledarna för de respektive kontingenterna ser ut att bära civil klädnad. Ryttarna i den yttre cirkeln, liksom fotsoldatkontingenternas ledare, är avbildade om inte med porträttdrag så ändå med vad som förefaller att vara individuellt gestaltade huvuden (hår och ansikten). Dessa bilder avviker på det mest slående sätt från huvudreliefen. Deras framställningsart är bred och berättande, med mängder av detaljerat återgivna figurer. Den kan kanske till och med kallas dokumenterande, om vi beaktar den mycket noggranna karakteriseringen av utrustning och huvuden. Tidigare i denna text förde jag ett resonemang om huruvida det kunde finnas inslag i apoteosceremonielet som öppnade för gestaltning i bild vid sidan av den centrala apoteos-akten. Här nämnde jag som möjligheter processionen genom staden samt liktalet vid Forum Romanum men konstaterade att de inte finns belagda i det bevarade bildmaterialet. Jag frågade mig därvid om den breda och berättande framställningsart som de förmodligen krävde för att bli visuellt effektiva inte passade in på apoteostemat. Jag tillade att de rum som dessa handlingar refererar till kanske inte kom ifråga därför att de inte bedömdes som representativa för temat apoteos.

Av decursio-relieferna på Antoninus Pius-monumentet kan vi nu låta oss övertygas om att en bred, mångfigurig och detaljerat berättande framställningsart faktiskt kunde rymmas inom apoteostemat! Decursio runt likbålet visar sig alltså inte bara som en motivmöjlighet utan ett i realiteten använt motiv: ett sidomotiv som hanterades på ett helt annat sänt än huvudreliefens. Min hänvisning till rummets eventuella betydelse visar sig dock ha sitt berättigande. Decursio ägde ju rum på platsen för likbålet, alltså på Marsfältet. Dess rum sammanfaller således med rummet för himmelsfärden.

En faktor som jag hade i åtanke när jag tog upp procession och liktal och som aktualiseras också när det gäller decursio är den förmodade vikten av att gestalta närvaron av en folksamling, dvs. ett deltagarkollektiv. Om soldatgrupperna som vi ser var en del av processionen innan den anlände till likbålet – något annat är svårt att tänka sig – är det i så fall rimligt att anta att de i bilden just fyller rollen som representanter för deltagarkollektivet, samtidigt som de givetvis representerar det ceremoniella agerandet strax före himmelsfärden. Cirkelrörelserna passar dessutom bildytan som sockelns sidor erbjöd – även om de krävde en mycket ovanlig och sofistikerad komposition.

På detta sätt vill jag hävda att framställningsarten, vars avvikelse från huvudmotivets ofta har väckt uppseende i forskningen, faller på plats.[39] Inom den romerska apoteostematiken är den heller inte helt utan motsvarigheter. Enligt min mening är den nämligen påvisbar även i Sabinareliefens återgivning av kejsar Hadrianus och en person i hans närmaste omgivning. Här kan vi, som jag varit inne på ovan, våga tala om ett utsnitt av det fysiska ceremonirummet på Marsfältet, med mänskliga åskådare svarande mot de vid ceremonin närvarande. Kejsaren och hans krets kan alltså även de betraktas som representanter för deltagarkollektivet, även om i ett annorlunda och sparsmakat urval.[40]

Sabinareliefen visar i själva verket i koncentrat – en enda bild – hur rum och rörelse hanteras i den romerska visuella framställningen av apoteos. Apoteosframställningen måste både knyta an till rummet för den reella ceremonin, Marsfältet med de där närvarande, och visa en profectio-rörelse upp genom rymden. Hadrianus med bifigur är rummet – mer så än Marsfältsfiguren, enligt mitt sätt att se – Sabina är vertikalrörelsen. De efterlevandes rum i möte med de dödas rörelse: space i möte med movement.

Här närmar jag mig till sist en slutsats, formulerad i två tätt förbundna satser:

1)    Det är i skärningspunkten mellan rum och (vertikal)rörelse som romersk apoteos konstitueras som bildobjekt, i tät korrelation med ceremonin i Rom.

2)    Det är avfärdsmotivet som ger förutsättningen härför.

Det här är en biografisk studie av tre allmogemän som verkade som kyrkobyggare i sydöstra Finland från senare delen av 1700-talet till medlet av följande århundrade. Byggmästarna var Johan Salonen, hans son Mathias Salonen och David Rahikainen som var besläktad genom äktenskap med Salonens. I likhet med allmogens människor i allmänhet, har inte dessa tre män lämnat efter sig några tecken om sin person, men om kyrkorna och klockstaplarna de byggde vet vi tillräckligt för att kunna rekonstruera byggmästarnas yrkesbanor.

En stor del av dessa byggmästares verksamhetsområde ligger numera utanför Finlands östra gräns. Det gjorde det också när Johan gjorde sitt levnadsverk och när Mathias började sin byggmästarbana. Deras hemsocken Savitaipale i Lappee (Lappvesi)[1] härad i Syd-Karelen hörde till det landområde som Sverige förlorade till Ryssland 1743. Efter 1809 blev denna landsdel med hela Viborgs guvernement år 1812 införlivad i det nya storfurstendömet Finland. Riksgränsen mellan Sverige och Ryssland flyttades först i två etapper västerut på 1700-talet, och sedan fördes den som storfurstendömets gräns tillbaka österut.[2] Speciellt den sistnämnda gränsändringens inverkan på kyrkobyggarnas yrkesutövning är ett centralt tema i den här studien.

Nästan alla kyrkor som mästarna timrade är såkallade dubbelkorskyrkor med kvadratiskt mittparti och korsarmar. Efter rivningar och krigsförstörelse finns bara sju av deras aderton kyrkor kvar, alla på den finska sidan av landets nuvarande gräns mot Ryssland. Som man kan vänta sig är ingen av dem i riktigt ursprungligt skick, men byggnadsvolymerna är i behåll i alla förutom i en som har blivit ombyggd. ”Kyrkobyggmästare” tituleras i sockenstämmoprotokollen en exklusiv grupp av allmogens timmermän. Värdigheten kom sådana byggmästare till del som hade lett kyrko- och klockstapelbyggen. Titeln var inte officiell utan närmast en artighetsform. Efter1800-talets första decennier slutade man så småningom använda den, och kyrkobyggmästaren som en särskild kategori av arbetsledare i byggnadsbranschen försvann också i praktiken.

Kyrkobyggmästarna var bönder i byn Rahikkala på ön Kuivasensaari i Saimen.[3] I byn fanns på byggmästarnas tid tre hemman av vilka två hade fasta bebyggare, Rahikkala nr. 3 som var Johan Salonens (omkring 1738 – 1807/1811) och senare Mathias Salonens gård (1761 – 1823), och Rahikkala nr. 1 som beboddes av David Rahikainen (1795 – 1858). Rahikainen var antagligen gift med Mathias brorsdotter.[4] Om han hade varit i lära hos Mathias Salonen som man på goda grunder har förmodat, var ingifte i mästarens familj ett dynastiskt äktenskap. När Mathias söner tydligen inte fortsatte i sin fars yrke, blev det Rahikainens uppgift att bevara byggartraditionen. Genom familjeband försäkrade man sig att en värdefull och sällsynt yrkeskunnighet hölls inom släkten. David Rahikainens son, som även han hette David, blev också byggmästare, men han byggde inga nya kyrkor. Savitaipale kyrka brann upp under inbördeskriget 1918 tillsammans med hela kyrkoarkivet som redan en gång tidigare hade förstörts i en eldsvåda 1773. Den enda publikationen som innehåller uppgifter baserade på kyrkoarkivets dokument är en kort sockenhistorik från år 1879, och senare författare som har skrivit om Savitaipales historia och dess kyrkliga byggnader hänvisar till den.[6] Om kyrkobyggmästarna ger historiken inga intressanta uppgifter. I den intar 1700-talets krigshändelser en central plats då Savitaipale som antingen svensk eller rysk gränssocken upprepade gånger blev krigszon. Av de krigiska händelserna under Savitaipalemästarnas levnadstid var striderna under Gustav III:s krig särskilt förödande för socknen.[7] Byn Rahikkala på sin ö klarade sig kanske undan förstörelsen. Den låg avsides från allfarvägarna, och var antagligen inte heller särskilt lockande som plundringsmål för militärförband som sökte proviant och inkvartering.

Före 1900 tilldrog sig de ostfinska träkyrkorna inte någon större uppmärksamhet bland dem som studerade landets antikviteter. När Arkeologiska kommissionen gav i uppdrag åt K. K. Meinander att beskriva och fotografera gamla kyrkor av eget val, begav han sig till Österbotten. Efteråt skickades han också av statsarkeologen J. R. Aspelin till Kivennapa (Kivinebb) i Karelen där man höll på med en omfattande kyrkoreparation. Meinander gjorde en kort beskrivning och fotograferade kyrkan samt besökte också kyrkan i närliggande Antrea (St Andrae).[8]

Heikki Klemetti är den som har lyft fram kyrkobyggmästarna från Savitaipale och deras kyrkor och klockstaplar ur glömskan i sina två översikter av äldre kyrkobyggnad i Finland. I sina böcker, vilka kom ut 1927 och 1936, hyllar Klemetti allmogebyggmästarnas skaparkraft som står i ett oförsonligt motsatsförhållande till de akademiska arkitektbyråkraternas fantasilöshet. Han imponerades av Savitaipalemästarnas dubbelkorskyrka, och särskilt beundrade han Mathias Salonen. Han tänkte sig byggmästaren liksom en [folk]diktens schaman boende mitt i en tät skog, en helt annan typ av karl än det österbottniska slättlandets byggmästare. [9]

För sydöstra Finlands del grundar sig Lars Petterssons senare undersökningar i stort sett på materialet som Klemetti publicerade. Med hjälp av bl.a. sockenhistorisk forskning har Pettersson i sina mera systematiska studier gett en preciserad bild av kyrkobyggandet på området.

Savitaipalemästarnas minneskult, om en sådan kan sägas existera, baserar sig på Klemettis verk. Ett bidrag i saken har gjorts av hembygdsföreningen i Savitaipale som har upprättat Kyrkobyggarnas museum i socknens gamla klockstapel. Den är ursprungligen uppförd av Johan Salonen år 1779, och den höjdes och försågs utvändigt med ett brädhölje av David Rahikainen 1846.[10] Det enda föremålet i museet som har en personlig koppling till byggmästarna är ett alnmått som sägs ha tillhört Mathias Salonen. Måttstocken är gammal och har fått en mörk patina av flitigt bruk. Är den inte Mathias måttstock, så hade han säkert en liknande. Vilka möjligheter fanns det i ståndssamhället för en bonde i Gamla Finland[11] att göra karriär som kyrkobyggmästare? Omständigheterna som direkt påverkade kyrkobyggarnas liv och handlingar är okända, men vi kan utpeka miljöfaktorer och kulturdrag som kan ha inverkat på deras yrkesbana.

I Savitaipale fanns inte de donationsgods som i Viborgs guvernement var en ständig orsak till sociala konflikter och oroligheter. Kyrkobyggarnas hemsocken verkar ha varit relativt välmående, ett pastorat som gav innehavaren goda inkomster. Omkring 90 % av befolkningen i Lappee härad hörde till bondeståndet.[12] I mantal beräknat var hemmanen antagligen små. Det var i varje fall byggmästarnas lägenheter i Rahikkala.

Det fanns rikligt med skogsmark, och svedjebruk var den dominerande jordbruksmetoden. Mantalslängdernas uppgifter om antalet vuxna män i t.ex. Johan Salonens hushåll tyder på att i hans hemman idkades svedjebruk. Förutom husbondens familj bodde där nära släktingar med sina familjer och en s.k. bolagsman. Svedjandet var arbetsdrygt och krävde särskilt vid brännandet av sveden ett lag av vuxna karlar. Bolagsmännen var utomstående som mot en viss andel av skörden deltog i svedjandet. Kontraktet med husbonden slöts per sved, och när bolagsmannen hade utfört sin andel av arbetet, var han fri att flytta och sluta kontrakt med vem han ville. Åtminstone mellan åren 1763 och 1777 hade Johan Salonen hela tiden en bolagsman.[13]

I Rahikkala var arealen begränsad så att det måste ha blivit mer eller mindre nödtvunget att röja åkermark när antalet bebyggare växte. Byggnadsverksamheten hjälpte också upp ekonomin. Byggandet blev Savitaipalemästarnas om inte huvudnäring så åtminstone deras personliga huvudsyssla. Familjemedlemmar och bolagsmän, senare också avlönat tjänstefolk, fick sköta jordbruket. Hushållen var stora; år 1818 bodde i Mathias Salonens hushåll 16 personer, barn icke medräknade, men bland de vuxna fanns också en dräng och en piga, vilket var mindre vanligt i en karelsk gård. De första uppgifterna om David Rahikainens eget hushåll är från 1825 då han var 30 år gammal och ägde en sjättedel av lägenheten nr. 1 i Rahikkala (5/144 mantal). Han hade då två drängar. På 1700-talet bodde hos Rahikainens också flera husbondens bröder med sina familjer, men på 1800-talet var lägenheten uppdelad i flera rök. År 1825 hade fem personer Rahikainen var sin hemmansandel, men bara byggmästaren höll sig med tjänstefolk.[14]

Byggmästarnas yrkesbana underlättades av familjestrukturen, den s.k. karelska storfamiljen.[15] Storfamiljen var även en förutsättning för att en bondson från ett oansenligt för att inte säga fattigt hemman fick tillfälle att specialisera sig i timmerbyggnadskonst och skaffa sig någon måtta av lärdom så långt att han kunde bli byggmästare. Han kunde vid sidan om sina jordbrukssysslor ha lärt sig tillräckligt med knuttimring till vardagslag, men att leda ett kyrkobygge krävde speciella färdigheter. Familjestrukturen var inte i sig något som alstrade kunnande, men den gav tillfälle att tidvis lämna hembyns inskränkta miljö och ge sig ut i världen för att lära sig saker och förkovra sig i byggnadsyrket.

I Ryssland fanns inget förbud att utöva hantverk på landsbygden, och bondebefolkningen i Gamla Finland var mera rörlig än vad den var i svenska Finland. Allmogen skaffade extra inkomster genom lanthandel, genom att köra foror och genom arbetsvandring, vilken ofta var säsongartad. St Petersburg var beroende av förnödenheter från landsbygden, och karelska bönder förde dem med häst och släde även från rätt avlägsna trakter. Savitaipale tycks dock inte ha hört till de socknar som på 1700-talet hade täta förbindelser med huvudstaden, men staden och dess attraktion för omgivningens befolkning växte.[16]

Kunde byggmästarna ha erbjudit sina tjänster som timmermän åt St Petersburgs byggnadsentreprenörer? Det förfaller mindre troligt, eftersom det fanns gott om timmermän i Ryssland, och för timmermännens del tycks arbetsvandringen snarare ha skett i motsatt riktning. I Gamla Finlands församlingar, t.ex. i Taipalsaari som är Savitaipales grannsocken, talas om ”plotniker” (ry. plotnik = timmerman) vid planeringen av kyrkobyggen.[17]

Kunde kyrkobyggarna Johan och Mathias Salonen ha kommit i beröring med fästningsbyggandet vid Rysslands västgräns? Befästandet av gränsen blev intensivt på 1790-talet, och då uppfördes bl.a. i Savitaipale Kärnäkoski gränsfästning. Som i andra trakter togs dagsverkare ur lokalbefolkningen.[18] Man undrar om fästningsbyggarna även hade bruk för ortsbornas mera kvalificerade kunnande som till exempel timmerbyggnad. Fortifikationstrupperna torde ha haft fast avlönade byggmästare och timmermän, men fästningsarbetenas omfattning var enorm och kan ha krävt manskapets utökande med tillfällig arbetskraft. För Mathias Salonen skulle ett eventuellt arbete på fästningsbygget ha varit ungefär det samma som en studieresa; han kunde ha kommit i kontakt med sådant tekniskt kunnande som inte vanligtvis erbjöds i Savitaipales bondesamhälle. Timmerbyggnadskonsten var allmän och ingick självklart i böndernas färdigheter, fast merendels tillämpades den utan större ambitioner. Carl Clayhills, köpman i Fredrikshamn, säger i ett riksdagsbesvär 1734 om sin stads timmermäns korporation, vilken saknade anstalter för yrkesträning, att timmermännen inte hade lärt sig byggnings- eller skeppstimmerhantverk, utan arbetade ”simpelt som bönder med yxa”.[19]

Timmermännens sociala status var låg. I städerna var de stadens försvarskarlar och diversearbetare.[20] En kunnig timmerman var dock också sin tids tekniker, och den aspekten av yrket öppnade säkert möjligheter till ekonomisk vinning och bättre social ställning. Bättre social ställning kunde en bondebyggmästare få inom sitt eget stånd. Ingenting tyder på att Savitaipalemästarna hade någon som helst möjlighet att ta sig över ståndsgränsen. Antagligen fick en blivande kyrkobyggmästare först göra sig bemärkt bland sina gelikar, d.v.s. bland timrande bönder som förstod att uppskatta en överlägsen prestation. För att duga som arbetsledare på ett kyrkobygge krävdes också auktoritet, som kunde förvärvas endast genom egenskaper och kunskaper vilka inte allmänt ingick i bondens mentala utrustning.

Åtminstone Mathias Salonen och David Rahikainen var skrivkunniga, vilket var ovanligt bland bönder. På den svenska sidan i Finland ansågs det tillräckligt att bönder lärde sig läsa och kunde kristendomens grunder, och tydligen fick man för det mesta nöja sig med det också i Gamla Finland, fast Katarina II:s skolreformer tycks ha haft en uppmuntrande inverkan på inställningen till skolgång även för allmogens barn. Åtminstone blev det stipulerat att i alla socknar skulle byggas en skola och anställas en skolmästare.

I Savitaipale fanns skolverksamhet på 1700-talet, men man vet egentligen bara om den att klockaren dubbelarbetade som skolmästare, ett vanligt förfarande i landsorten. Enligt kyrkoherde Pehr Adolph Europaeus, som kom till Savitaipale i mitten av 1790-talet och som var känd under sin tidigare bana som framstående pedagog i Viborg (Viipuri) och Fredrikshamn (Hamina), sköttes skolmästarsysslan i början av 1810-talet av en kunnig person; bland annat hade flera bland allmogen lärt sig skriva. År 1809 var elevantalet så stort att skolmästaren fordrade större lön för att alls fortsätta med undervisandet.[21] I vilken mån byggmästarna kunde dra nytta av sockenskolans undervisning är inte känt, men utbudet av lärdom åt allmogebarn tycks åtminstone i David Rahikainens barn- och ungdom ha varit över genomsnittet.

Förutom att kunna skriva, kunde Mathias Salonen och David Rahikainen räkna ut materialförslag och åtminstone Mathias även göra ritningar eller teckningar.[22] Johan Salonens materialförslag som han eventuellt dikterade åt sockenstämmans sekreterare visar att han kunde handskas med mått och kvantiteter,[23]  vilket måste bedömas som minimikrav på en byggmästares intellektuella förmåga. Det antas att han varken kunde skriva eller göra ritningar.

Endast några rader av Mathias Salonens och Rahikainens egenhändiga skrivelser finns i kyrkoarkiven. Mathias materialförslag ingår i handlingar för församlingarnas ansökan om byggnadslov. Åt kyrkorådet (byggnadskommittén) i Mikkeli (St Mickel) skrev han ett förslag om disciplinen vid bygget. Av Rahikainens hand finns bl.a. ett kort utlåtande om dugligheten av en mindre reparation i Kesälahti (Kesälaks) kyrka. Byggmästarna skrev på sin finska dialekt. Mathias har också lämnat efter sig färgade ritningar eller teckningar av föreslagna kyrkor och klockstaplar som bilagor till församlingarnas ansökan (Bild 1–3).[24] De är emellertid inte riktiga byggnadsritningar som kunde duga till instruktion om byggnadssättet. Savitaipalebyggmästarna hade också något som kan kallas moraliskt kapital. De torde ha varit sedesamma män som levde enligt de tio buden och störde inte det dagliga livets gång i de främmande socknar där de rörde sig. I ståndssamhället reglerades individens liv av strama sekulära och kyrkliga förbud och påbud, och en bonde som inte höll sig på sin täppa var redan i princip någon som kunde ställa till med oroligheter. Förutom intyg om sitt kunnande och sina utförda kyrkobyggen fick byggmästare som gjorde byggnadsavtal med församlingar ställa borgen för sitt arbetes duglighet. De förväntades alltså vara kända och ha ett gott anseende bland folk vars ord och förmögenhet stod utom tvivel. Ett tecken på Johan Salonens klanderfrihet var hans utnämning till ”bondebisittare i Häradsrätten i Fredrikshamn”,[25] fast det är oklart vad som menas. Om han var nämndeman skulle det ha varit vid Lappee häradsrätt. När Johan Salonen kom till Mikkeli för att reparera kyrktaket hade han med sig ett intyg från kyrkoherden i Savitaipale om sin kunnighet i byggnadskonsten, men också prästens försäkran om ”beskedlighet”. Tidigare hade man i Mikkeli ämnat anta Olof Rautiainen från Leppävirta till takreparationen, men förutom att hans förslag hade väckt någon tvekan, var Rautiainens sak avgjord när han ”nogare blivit känd” och det allmänt intygades att han var ”fallen för liderlighet”. Dokumentära uppgifter om byggmästarna hittar man enbart i mantalslängderna. Dessa är i hög grad opersonliga, och de skiljer inte kyrkobyggarna från områdets bönder i allmänhet. Mantalslängderna är uppgjorda för beskattningsändamål; för myndigheterna var de intressanta uppgifterna taxeringen av jorden och antalet personer skyldiga att betala huvudskatt – podusjnie som i Ryssland tillföll alla män utan åldersgränser. Vad någon utanför sin status som skattebetalare sysslade med, t.ex. byggde kyrkor, var inte något att föra bok över. Mest information om byggmästarna ger deras byggnadsprojekt. De kända byggnaderna är på ett undantag när kyrkor eller klockstaplar, därför intar av alla källor sockenstämmoprotokollen nyckelställning.[27]  Projekten har kunnat dateras, fast materialet från tiden före 1810 är särskilt för Gamla Finlands del ofullständigt. Byggmästarnas levnadslopp sammanfaller alltså mer eller mindre med deras produktion och bildar på det sättet en berättelse, den enda historien om dem som det är möjligt att berätta.

Riksgränsen hindrade inte kyrkobyggare att ta emot arbetsuppdrag från både ryska och svenska sidan. Vidstående karta (Bild 4) visar den geografiska spridningen av de tre kyrkobyggarnas byggnadsuppdrag enligt församlingar. De blå ringarna anger uppdragen före 1809, de röda dem som utfördes efter detta årtal. Korsen visar kyrkorna som var nybyggnader. Ibland hörde även klockstapeln till byggnadsuppdraget. En stor del av verksamheten var reparationer av kyrkor och klockstaplar. Flera församlingar anlitade Savitaipalemästarna mer än en gång; till exempel kunde Rahikainen få i uppdrag att bygga om en klockstapel som uppförts av Johan Salonen flera årtionden tidigare. Byggmästarna anlitades ofta som sakkunniga av församlingarna. De synade bristfälliga byggnader och gav råd om deras iståndsättande, vilket inte nödvändigtvis ledde till ett uppdrag för deras egen del. På kartan har endast ritats in byggnadsuppdragen. Johan och Mathias Salonens verksamhetsområde var till först Viborgs guvernement. År 1785 skaffade sig Johan av ståthållarämbetet i Viborg ensamrätt att verka som guvernementets kyrkobyggmästare.[28] Senare, antagligen när Johan dog, beviljade guvernementets styrelse även Mathias samma fullmakt.[29] Monopolställningen förklarar den stora produktionen. Johan och Mathias Salonen hade helt enkelt inga konkurrenter. De uppförde 1786–1808 nya kyrkor i socknarna runt Savitaipale och på Karelska näset samt i Sordavala (Sortavala) vid Ladogas norra strand.[30] Mathias privilegium miste sitt praktiska värde när Viborgs guvernement 1812 blev Viborgs län i storfurstendömet.  Familjen Salonens ställning som kyrkobyggare var emellertid redan säkrad. När det i Savolax började byggas nya stora kyrkor åt växande församlingar öppnade sig ett nytt arbetsfält till en början för Mathias Salonen, men i hans efterföljd också för David Rahikainen.

Det autonoma storfurstendömets lagar och statliga administration förblev i princip desamma som hade gällt under den gustavianska tiden, men nu hade Finland en egen centralförvaltning och statliga ämbetsverk som motsvarade den tidigare administrationen i Stockholm. Intendentskontoret med samma uppgifter som Överintendentsämbetet levererade byggnadsritningar som fastställdes i Senaten på Hans Kejserliga Majestäts vägnar. Officiella ritningar var liktydiga med lagar och förordningar; de skulle följas in i detalj. Johan Salonens mor uppges vara änka år 1751, och Johan skulle då ha varit 12 – 13 år gammal. I den åldern kunde en pojke börja i lära hos en byggmästare. Så gammal var senare David Rahikainens son, när han följde med sin far till Korpilahti (Korpilaks) där denne byggde om kyrkan. Det är inte bekant var och hos vem Johan lärde sig timmerbyggnadskonst och snickeri. I mantalslängden för 1759 är Johan husbonde i gården och gift; hans mor har fått en svärdotter att sköta hushållet, och drängen som fanns när han var pojke, är borta.[31]

Johan Salonens verksamhet som kyrkobyggmästare inleddes antagligen i hemsocknen. Han antas ha uppfört kyrkan som byggdes i medlet av 1770-talet. Med stor sannolikhet utförde Johan även inredningen; han var nämligen känd som skicklig snickare, och när han senare tog sig an inredningen av Lemi (Klemis) kapellkyrka (Bild 5), vilken han byggde 1786, skulle den ”till alla delar” vara som inredningen i Savitaipale kyrka.[32] Savitaipales tidigare kyrka hade byggts 1769, möjligen också den av Johan Salonen, men den brann upp redan fyra år senare. [33] En ny klockstapel för den senare kyrkan är, som tidigare nämndes, hans verk och är nu inredd till museum. Johans klockstapel har kvadratisk plan och står inuti David Rahikainens senare uppförda åttkantiga brädkonstruktion. Savitaipalemästarnas senare klockstaplar är åttkantiga s.k. ostfinska klockstaplar. Den åttkantiga planen går antagligen tillbaka till ortodoxa kyrkors tornkonstruktioner. Johan och Mathias Salonen har skapat sin variant av ”renässansklockstapel” genom att kombinera den åttkantiga planen med drag som påminner om österbottniska klockstaplar.[34] Klockstapelns plan var en detalj i byggnadsprogrammet som bestämdes av församlingen, och den åttkantiga formen tycks ha blivit populär åtminstone från och med 1780-talet. [35]

Johans första arbete som det finns dokumentation om är klockstapeln i Valkeala vilken han byggde möjligen 1782.[36] År 1784 reparerade han kyrktaket i Mikkeli. Kyrkan var uppförd 30 år tidigare av August Sorsa som på 1740–1750-talen verkade som kyrkobyggmästare i Kymmenegårds län. Hans enkla korskyrkor utmärktes av utåt avsmalnande korsarmar, vilket medförde att alla knutar bildade trubbiga vinklar. Kyrkan i Mikkeli var förmodligen den enda av Sorsas kyrkor som var en dubbelkorskyrka. Den hade utåt avsmalnande korsarmar, och även mittpartiets väggar möttes i hörnen i trubbiga vinklar. Ett annat särdrag var takkonstruktionen. Tillsammans med ytterväggarna utgjorde dragbanden som korsade varandra ovanför kyrksalen ett ramverk som var tillräckligt styvt att utan vertikalstöd tjäna som underrede åt det höga pyramidtaket.[37]

Det är inte sagt att Johan Salonen blev bekant med den här folkliga formen av dubbelkorskyrka först i Mikkeli. Det är i varje fall enligt en liknande modell som han och Mathias Salonen byggde sina dubbelkorskyrkor före 1809. Den första är Johans Lappee kyrka i Villmanstrand (Lappeenranta) som uppfördes 1792. I den är Savitaipalemästarnas dubbelkorskyrka färdigt utvecklad. Drag lånade från Elisabeth-kyrkan i Fredrikshamn är fönsterarrangemanget i två våningar och mittpartiets rätvinkliga hörn.[38] Korsarmarna avsmalnar dock svagt utåt.

Elisabeth-kyrkans form är i princip en skapelse av svenska fästningsbyggare. Planen med rätvinkliga hörn samt pelarna som bär upp tornet i korsmitten, går tillbaka till svenska tidens Ulrika Eleonora -kyrka i Fredrikshamn. Den byggdes enligt ritningar av en artilleriofficer vid fästningsbyggnaden. I interiören i Lappee kyrka täcks korsmitten av en brädkalott i två avsatser utan överljus, ett arrangemang som upprepades i Savitaipalemästarnas senare kyrkor. Vattentaket och lanterninen har under tidernas lopp byggts om mer än en gång. Den nuvarande formen härrör från en restaurering 1928–1929.[39] Taket tycks ha blivit rekonstruerat på basen av andra dubbelkorskyrkor som tillskrivits Johan och Mathias Salonen.

Enligt samma principer byggde Johan Salonen under senare delen av 1790-talet Valkeala kyrka och antagligen också Valkjärvi kyrka som dock brann upp redan 1812. En grupp kyrkor 1799–1808 (Sordavala, Uusikirkko, Kivennapa) om vilka man inte vet vem som var byggmästare Johan eller Mathias, hör till samma dubbelkorstyp. Klockstapeln i Johannes församling från år 1793 är den första av Mathias Salonens kända verk. Då byggmästaren redan var 32 år gammal var den antagligen inte hans första självständiga arbete, men vi vet ingenting om hur han uppövade sig i yrket. Klockstapeln i Johannes och den som Johan Salonen byggde tre år senare i Antrea anser Klemetti och Pettersson vara den ostfinska klockstapeltypens mest fulländade skapelser.[41] De fullbordar i varje fall syntesen av östlig och västlig tradition i klockstapelbygge.

Namnet på Kivennapa kyrkas byggmästare är inte känt. Klemetti har därför kunnat utesluta kyrkan från sitt publicerade material, fast den bär tydliga tecken av att vara byggd av Mathias Salonen, och Pettersson räknar den till Savitaipalemästarnas verk.[42]

I kyrkan i Kivennapa som byggdes 1804 – 1808 bildade korsarmstaken små kupor med lanterniner. Kyrkans siluett (Bild 6–7) med sina många vertikala accenter tyckte Klemetti kanske vara för främmande för att vara byggd av en Salonen, särskilt som även kulten i församlingen hade antagit ortodoxa drag. Kyrkan i Sordavala byggdes av ”Salonen”; förnamnet är okänt. Venjoki där det också fanns en kyrka som Klemetti tillskriver Mathias, ligger i Ingermanland. Enligt Pettersson fanns i Ingermanland även andra byggnader som visade att byggmästare från protestantiska Karelen hade varit verksamma där.[44] Om Venjoki byggdes 1803 som Klemetti påstår, låg ju även Savitaipale i Ryssland, och det verkar naturligt att Ingermanlands lutherska församlingar anlitade byggmästare som var specialiserade på ”tempelbygge för lutheraner”.

Mathias fick anpassa sig till en förändrad byggnadskultur och en starkare kontroll från byggnadsinspektionens sida efter 1812. Johan var antagligen redan död, och David Rahikainen ännu så ung att han växte in i det nya reglementet i takt med att han lärde sig yrket. I själva verket var byggnadsinspektionen eller Intendentskontoret en papperstiger utan resurser att effektivt påverka det offentliga byggandet i landet annat än med byggnadsritningar. Det låg i sista hand på kyrkoherdarnas ansvar att de officiella ritningarna efterföljdes, och då prästerna vanligen saknade insikter i byggnadsteknik, fick byggmästarna bestämma om det mesta.
Klockstapelbygget i Sordavala 1810 ger en antydan om Mathias Salonens förändrade situation. Hans anbud att bygga klockstapeln avslogs av församlingen, fast den var förmånligare än den som erbjöds av en ståndsperson, Adam Alopaeus, vilken församlingen hade inkallat för att ingå avtal om bygget. Alopaeus var föreståndare för kronobränneriet i Kesälahti i Nord-Karelen. Salonen hade infunnit sig på eget initiativ, antagligen underrättad om det planerade bygget av kyrkoherden eller någon församlingsmedlem. Hans anbud väckte inget intresse bland de närvarande som förklarade att de hade ”större tillseende” till Alopaeus.[45]

Mathias Salonen som sannolikt tio år tidigare hade uppfört kyrkan i Sordavala och som före Finska kriget skulle ha varit församlingens självskrivna klockstapelbyggare, utkonkurrerades av en bättre utbildad tekniker.[46] Storfurstendömet var ännu inte officiellt, men fullmakterna som utfärdats av Viborgs guvernements administration tycks redan ha mist sin giltighet. I Sordavala var Mathias Salonen dessutom utanför sin egen kultursfär, i en ort med etablerade förbindelser till tidigare svenska Nord-Karelen.

Den första gången som Mathias Salonen konfronterades med Intendentskontorets ritningar och en akademiskt utbildad arkitekts tolkning av dubbelkorskyrkan var i Kangasniemi 1812. Modellen var i princip den samma som i Elisabeth-kyrkan: hörnen rätvinkliga och fyra kraftiga pelare för att bära upp taket. I en timmerbyggnad fick grova trädstammar uppresas till pelare, vilket ledde till problem när de vertikala stammarna behöll sin ursprungliga längd medan väggarna av liggande stock satte sig.[47] Intendentskontorets arkitekter var säkert inte omedvetna om följderna av att kombinera liggande timmer med stående, och problemet var inte olösbart för en erfaren timmerman.

Exemplet visar emellertid hur enkel mekanismen i motsatsförhållandet mellan Intendentskontorets arkitekter och allmogens byggmästare egentligen var. De förra utgick från arkitekturens klassiska regler och regelbundna geometriska figurers ideala skönhet samt föreställningarna om deras rationalitet, de senare från sin kännedom av materialet trä och dess egenskaper.

Mathias Salonen byggde alla nya kyrkor i södra Savolax fram till sin död 1823: Kangasniemi, Mikkeli, Mäntyharju och Sulkava. I Karelen uppförde han Parikkala och Kirvu (Kirvus). Summan av nybyggnaderna 1812–1822 blev sex kyrkor och fyra klockstaplar. Planerna för nya kyrkor i Valkjärvi och i Savitaipale var på gång, när Mathias tog itu med byggandet av kyrkan i Rautu (Raudus) som blev hans sista bygge. Byggnadsstommen av stock fick han färdig, men arbetena på kyrkans takparti leddes av David Rahikainen som också 1826–1828 uppförde de två andra kyrkorna som Mathias aldrig hann påbörja.[48]

Tvärtemot Klemettis romantiska bild av Mathias Salonen som en diktens mystiska siare var byggmästaren en synnerligen aktiv och verksam person. Hans många byggnadsprojekt lämnade knappast tid för enskild meditation i skogens dunkel. Uppdragen formligen regnade från alla håll. Han höll sig uteslutande till timrandet, vilket också var enligt bestämmelserna om socken- eller moderskyrkors inredningar i Nya Finland; de skulle utföras av snickarmästare eller fullt utbildade snickargesäller. Det berättas att när David Rahikainen byggde kyrkan i Savitaipale, hade han stora svårigheter att resa upp de väldiga trädstammarna som hade skaffats för korsmittens pelare. Till sist löste han problemet med trollkonster.[50] I sägnernas sfär förvandlades tydligen någon okänd teknisk apparat till tecken på byggmästarens övernaturliga, dvs. mer än vanliga, förmåga.

Savitaipale kyrka var också Rahikainens första kyrka som skulle byggas enligt Intendentskontorets ritningar. Kyrkan i Valkjärvi som han också hade fått på sin lott efter Mathias död, byggde han antagligen med Johan Salonens uppbrunna 1790-talskyrka som närmaste förebild, då församlingen inte ville eller kunde bygga enligt ritningarna som skickats från Intendentskontoret.[51]

Rahikainens karriär som kyrkobyggmästare började tack vare Mathias driftighet med flera projekt i sikte. Dessvärre tenderade församlingarna att förhala byggena. Det kunde dröja närmare tio år innan ett bygge som var bestämt och färdigt planerat verkställdes. Så skedde med Kesälahti kyrka som Rahikainen uppförde 1831. Korskyrkoplanen som Intendentskontoret levererade som motförslag till Mathias Salonens ritning till dubbelkorskyrka representerade en typ från Överintendentsämbetets dagar som hade blivit dominerande i Finland. Mathias Salonens dubbelkorskyrkor var antagligen alla utan överljus i kyrkorummet, fast detta går inte att fastställa med säkerhet. Om så var fallet blev det David Rahikainen som introducerade brädkupolen med ljusintag i mitten som ett nytt inslag i dubbelkorskyrkan. Nyheten skulle då för första gången ha tillämpats i Savitaipale kyrka.[53] Den andra överljuskupolen som Rahikainen utförde 1830 i sin kyrka i Puumala är ännu bevarad. Finland var allt annat än ett enhetligt kulturområde när storfurstendömet inleddes. Det kommer fram också i kyrkobyggandet. Paula Mäkeläs nyligen utkomna avhandling om släkten Rijfs byggnadsverksamhet på båda sidor av Bottenhavet – riksgränsens motsvarighet kunde man säga – bjuder möjlighet att mera faktabaserat än Klemetti jämföra kyrkobyggare i Österbotten och i sydöstra Finland.[54]

Gamla Finland med södra Savolax var ett annat samhälle än Österbotten, och de sociala och ekonomiska betingelserna att utöva byggmästarens hantverk så olika att det är fråga om två helt skilda kontexter. Inte ens ståndssamhället betydde samma sak i dessa två landsdelar. Utgångsläget, en bondesläkt som utövar ett långt drivet yrkesmässigt byggande är ungefär detsamma, men förutom andra skillnader kunde byggmästarna i familjen Rijf ställa upp med ett mångsidigare kunnande än Savitaipalemästarna. Det var ingen medfödd egenskap utan bl.a. följden av att det i sydöstra Finland inte fanns efterfrågan för just något annat än timmerbyggande.

Familjen Rijf utvecklade också en rationell intern arbetsfördelning i sin verksamhet,[55] medan Savitaipalemästarnas arbetsfördelning gällde endast i jordbruket. De mänskliga resurserna i deras hemman var för små och jordbruket så krävande att endast en person, husbonden, kunde befrias för att utöva ett annat yrke. Familjen Rijfs nätverk av kontakter i Österbottens städer och med ståndspersoner av hög status var något som en bondebyggmästare i östra Finland inte ens kunde tänka sig att kunna uppnå. På sin höjd kunde han med sin ”beskedlighet” vinna några pastorers välvilja.

Thorvaldsenmuseet i Köpenhamn är Danmarks första byggnad uppförd som museum och öppnade sina dörrar för publiken i september 1848. Bertel Thorvaldsen (1770–1844) skaffade sig ett världsrykte som skulptör och vistades största delen av sin tid som aktiv konstnär i Rom. Han flyttade tillbaka till födelsestaden Köpenhamn 1838. Sina konstsamlingar bestående av framförallt modeller till sina egna verk och skisser, föremål från antiken, andra samtida konstnärers konstverk och sin medalj- och boksamling skänkte han till staden. Museet började uppföras 1839 och Thorvaldsen kunde själv följa med hur monumentaliseringen av hans konstnärliga verksamhet tog form. Konstvetaren Martin Olin har träffande karaktäriserat museet som ett ”magnifikt monument inte bara över skulptören, utan också över en hel epoks kärleksaffär med Italien”.[1]

Den konst i gips eller marmor som i Thorvaldsenmuseets många rum möter betraktaren är i skalan vitt, grått och svart. Gipsfigurerna bär på ett lager av damm som döljer det ursprungligt vita och som det är riskabelt att avlägsna. Att träda in i de rum som innehåller bildkonst utförd av Thorvaldsens samtida är något av samma upplevelse som det en gång på 1970-talet var för oss som första gången i vårt liv fick se ett TV-program i färg och inte längre i svart-vitt. Bland oljemålningarna mötte jag för flera år sedan två som fångade mitt intresse som forskare eftersom de återgav ett möte mellan en gammal man som satt vid ett bord på gatan och en ung kvinna.[2] Det var lätt att förstå att mannen i hög svart cylinderhatt och med glasögon på näsan var en offentlig gatuskrivare i det tidiga 1800-talets Rom. För mig som intresserar mig för den speciella form av läs- och skrivkunnighet som bygger på förmedlare mellan muntligt och skriftligt blev det museibesök som fram till dess inte hade skilt sig från många andra en oförglömlig upplevelse. Var det kanske möjligt att med hjälp av målningarna stöda min tes att olika typer av förmedlare innehar en nyckelroll i ett samhälle där det skrivna ordet vinner terräng?

Det äldre av de två konstverken är från 1827 och heter En romersk gadeskriver skriver et brev for en ung pige (Bild 1, se internetadressen i noten).[3] Enligt den verkbeskrivning som Thorvaldsenmuseet ger på sina hemsidor sitter skrivaren på Via Tor de’ Conti nära intill Forum Romanum. Den observanta betraktaren kan se att det brev som håller på att ta form är riktat till ”Mio caro Ernesto”. Kvinnan är djupt koncentrerad på att för skrivaren ange vad han bör få med i det brev hon vill sända. Av olika symboltunga inslag i bilden går det att dra den bergsäkra slutsatsen att skrivaren ställer samman ett kärleksbrev: två duvor sitter tätt intill varandra, en gravid kvinna som sedan tidigare är mor håller ett barn i handen (t.h. i bild) medan en annan kvinna ammar sitt barn och har ett av sina äldre barn i närheten (t.v. i bild). En hund i förgrunden aktualiserar troheten i en relation – är den man som kvinnan vill få brevkontakt med ännu henne trogen?

Det kom ett svar och hur den unga kvinnan fick del av innehållet skildras i pendangen En romersk gadeskriver læser et brev op for en ung pige från 1829 (Bild 2, se internetadressen i noten).[4] Nu sitter skrivaren på Piazza Montanara, ett torg som inte längre finns med kyrkan S. Angelo in Pescheria i bakgrunden. Flickan lutar sig framåt för att inte missa ett ord av vad skrivaren läser upp och hennes ansiktsuttryck avslöjar att det hon får ta del av svarar mot hennes innersta förhoppning. Ernesto älskar alltjämt henne, och ingen annan än henne. Omkring de två huvudpersonerna utspelar sig ett rikt folkliv: barberaren behandlar sin kund, en kvinna med ett barn skålar med ett par herrar och till vänster om skrivaren sitter en kvinna med ett knyte och en stav till höger om sig. I en korg på hennes vänstra sida ligger ett barn. En möjlig tolkning är att den här kvinnan väntar – och har väntat länge – på brev från barnets far. Till höger om skrivaren och hans kund ser vi en äldre kvinna som spinner garn med slända. En katt och frigående höns fullbordar bilden av huslig lycka.

Konstnären heter Ernst Meyer och föddes 1797 i en judisk familj i staden Altona. Föräldrarnas äktenskap upplöstes och modern flyttade 1801 till Köpenhamn där hon gifte om sig. Hit kom Ernst Meyer 1812 och fick kontakt med sin mor. Här fanns också hans framgångsrika släkting köpmannen Mendel Levin Nathanson som såg till att Meyer fick möjlighet att utbilda sig till konstnär. Meyer studerade med framgång vid den danska konstakademin, erhöll den lilla silvermedaljen 1815 och den större tre år senare. Han försökte 1819 och 1821 vinna akademins lilla guldmedalj men misslyckades. Den spänning som fanns mellan danskt och tyskt i huvudstaden gjorde att han och hans tyskspråkiga studiekamrater föredrog att söka sig till tyska konstakademier. Meyer studerade i Dresden och i München. År 1824 reste han tillsammans med studiekamraten Herman Wilhelm Bissen på sitt livs mest avgörande resa som förde honom till Rom som kom att bli hans stad mer än någon annan ort.[5]

Meyer anslöt sig till den krets skandinaviska och tyska konstnärer som samlades kring Thorvaldsen i Rom där man inte klarade av att skilja mellan skandinaver och tyskar. Altona, som var den näststörsta staden i den danska helstaten, låg i hertigdömet Holstein. Nationalismen kom att spränga den danska helstaten, men fram till mitten av 1800-talet var det i Rom rätt okomplicerat för Ernst Meyer att som världsmedborgare skriva in sig i såväl det danska som det tyska. Ditlev Blunck har avbildat konstnärer från helstaten i angenäm samvaro på osterian La Gensola 1837.[6] Thorvaldsen presiderar vid ena ändan av bordet och strax till höger om honom sitter Meyer som gjorde sig ett namn som munter sällskapsbroder men som också kunde visa upp ett deprimerat jag. Thorvaldsen stöttade de unga konstnärerna som tagit sig över Alperna ned till Rom genom att köpa upp deras konst, förmedla kontakter och ge råd. Han fungerade också som upplyst smakråd för andra som köpte konst och för välsituerade besökare i Rom från helstaten som ville köpa konst var han ett obligatorium att konsultera.

Tillsammans med lundahistorikerna Lars M. Andersson och Ulf Zander redigerade Lars Berggren antologin Mer än tusen ord. Bilden och de historiska vetenskaperna som utkom 2001 och som har sitt ursprung i en konferens kring bilder som historisk källa och ”bildens roll och funktion i historien”. I sitt eget bidrag behandlar Berggren de mentala bilder av Giordano Bruno som dominerat under olika perioder. Sin uppsats, som en recensent karaktäriserade som ”antologins kanske mest intressanta bidrag”,[8] avslutar Berggren med att betona att bilder eller komponenter i dem aldrig har en innebörd bortom den tidsbundna tolkningen. Vi kan inte förvänta oss att de ”har en bestämd och en gång för alla given betydelse”. Berggren kräver ”insikt och noggrannhet” av den som närmar sig en bild som källa, endast då men också just då kan den ge kunskap om sådant som aldrig skrevs ned, kanske aldrig ens sades eller rent av inte var möjligt att klä i ord.[9]

Historiker har traditionellt varit rätt handfallna inför bilder helt enkelt därför att deras vetenskapliga praktik är uppbyggd kring studiet av texter. Bilder kunde placeras in som illustrationer i den litterära slutprodukten för att locka till läsning men de anmälde sig inte som ett central källmaterial och potentiell empiri. Detta har självfallet att göra med historikernas intressefokuseringar. Den kulturella vändningen inom historieforskningen har på ett nytt sätt aktualiserat både bilder, bland dem medeltida illuminationer i handskrifter, tidigmoderna härskarporträtt och statyer, 1800-talets historiemålningar, moderna karikatyrer och tecknade serier, och skönlitteratur som intressanta då historikern väljer sina kunskapsskällor.[10] I ett annat bidrag i Mer än tusen ord tillhandahåller konstvetaren Lena Liepe historikern matnyttig läsning i mötet med bilder som har sin egenart i sin visualitet.[11] Hon betonar behovet av källkritik, att bilden alltid har gjorts av någon i en bestämd situation och i ett bestämt syfte samt att det självklart är så att den ”sällan eller aldrig kan tolkas som ett okomplicerat återgivande av en inträffad händelse eller en situation”. Den är aldrig fri från konventioner.  Viktigt i hennes tänkande är en växelverkan mellan bilden och den omgivande kulturella kontexten. Kulturen formar bilden men den bär också i sin tur på en formande potential. ”Alla bilder samspelar på ett eller annat sätt med sin tid”, skriver hon.

För en historiker som inte lika självklart som konstvetaren fokuserar på bilden i sig utan ser ett instrumentellt värde i en bild för att via den nå fördjupad kunskap om ett fenomen som intresserar finns således ingen väg förbi källkritikens ”när, var, av vem och varför har denna bild framställts”.  Det här frågebatteriet, betonar Liepe, avgör vilket källvärde en bild har. Har jag då, givet att jag som forskare vill nå fördjupad kunskap om förmedlad läs- och skrivkunnighet, någon glädje av Meyers två oljemålningar från 1820-talets Rom? Kan bilderna lägga något till den kunskap vi redan har? Viktiga frågor blir här vad konstnären kan ha varit vittne till och på olika sätt dokumenterat, vilka förlagor han kan ha haft och vilken effekt han ville uppnå inför sin tänkta publik. Den krävande uppgiften att förstå hur konstnären har arbetat blir enklare om forskaren inte ensidigt är hänvisad till slutprodukten, konstverket, utan också har tillgång till det arbetsmaterial som konstnären har producerat. I fallet Meyer och de två ovannämnda avbildningarna av stadsskrivaren i arbete visar det sig att det finns ett omfattande material som dokumenterar hur han arbetat. Jag får som historiker möjlighet att ta del av bilderna bakom bilden och därmed kommer jag ett spännande steg närmare det fenomen jag intresserar mig för. Det kan för all del inte uteslutas att Meyer fått ta del av exakt de scener i gaturummet i Rom som han återger i stor detalj, men det är synnerligen osannolikt att han gjort det – och förhållandevis ointressant att dryfta. Det var inte detta han var ute efter som genremålare. Besökarna från den andra sidan av Alperna skrev också ned sina intryck av livet under söderns sol och publicerade dem i tidskrifter och böcker. Hur många sådana skildringar det finns i olika arkiv och bibliotek är inte känt och någon möjlighet att systematiskt kartlägga förekomsten av olika litterära framställningar av stadsskrivare i arbete i 1800-talets Italien har jag inom ramen för arbetet med denna uppsats tyvärr inte haft. Det var intresset för den antika konsten och kulturen som drösvis förde konstnärerna till Rom. Viktig för de danska konstnärer som reste söderut var C. W. Eckersberg som vistades i Rom 1813–1816 och som i de landskaps- och stadsvyer han färdigställde integrerade folklivet. Han blev 1818 professor vid den danska konstakademin i Köpenhamn och kunde i den här positionen sätta sin prägel på flera generationer av konstnärer. Meyer hörde inte till Eckersbergs elever men under sin tid i Köpenhamn tog han ändå intryck av dennes konst. Antikens historia i form av sedelärande berättelser ingick som ett självklart inslag i lärdomsskolans undervisning och vid konstakademin kunde eleverna studera och teckna av (kopior av) de kända verken från antiken.[12] Väl i Rom kunde konstnärerna studera antikens konst och arkitektur i original och ta del av berömda italienska mästares verk. I deras konst hittar vi följaktligen influenser från deras möte med antiken och den stora konsten.[13] Italienaren Bartolomeo Pinellis etsningar som gav inblickar i ett myllrande folkliv i det samtida Rom utgjorde en viktig inspirationskälla. I hans Nuova raccolta di cinquanta costumi pittoreschi incisi all’acua forte från 1815 ingår som plansch 44 en scen med en stadsskrivare på piazza Montanara med en kvinnlig kund omgiven av män. Det är rimligt att anta att den har gett Meyer en impuls till att ta upp samma motiv i sin konst. Genom den redan nämnda målningen Danske kunstnere i osteriet La Gensola i Rom från 1837 går en klar demarkationslinje mellan två grupper av människor.[15] På bildens högra sida intar konstnärerna sin måltid och på den vänstra sidan utspelar sig ett variationsrikt och livligt folkliv. Bägge grupperna är upptagna med sitt men det går också blickar mellan dem. Albert Küchler (1803–1868) som sitter längst bort på vänstra sidan om Thorvaldsen betraktar folklivet med penna och block i hand. Meyer röker tobak men han kunde mycket väl ha bytt plats med Küchler. Som Jens Peter Munk påpekat speglar blickarna i den andra riktningen en nyfikenhet blandad med skepsis.[16] Gästerna från norr var främlingar och de representerade också en annan samhällsklass än folket på Roms gator.

Konstellationen är densamma i Wilhelm Marstrands målning Romerske borgere forsamlede till lystighed i et osteri från 1839. Gruppen av danska konstnärer och turister i en från den folkliga helt avvikande klädsel sitter eller står i bakgrunden till vänster i bilden som passiva betraktare av ett frodigt folkliv.[17] Att det dubbla mötet mellan divergerande etnicitet och klass i form av konstnärer från norr och folk kring Medelhavet inte alls var otvunget eller okomplicerat visar Martin Olin i sin analys av dansken Carl Blochs målning Fra et romersk osteria från 1866. I ett rum sitter tre unga personer och intar sin måltid, två kvinnor och en man. I ett angränsande rum sitter ett sällskap borgerligt klädda ljushyade herrar. En person som inte är synlig i bild gör entré, uppenbarligen för att ansluta sig till herrsällskapet i följande rum. Det är fråga om en man som måste ha hälsat då han steg in och de två kvinnorna besvarar genrerat men inte ointresserat leende hans hälsning medan mannen som har en kniv som sticker upp ur fickan besvarar hälsningen med en mördande mörk blick. Det saknas inte skriftliga belägg för att konstnärerna betraktade det enkla och exotiska romerska folket inte bara med nyfikenhet utan också med en misstro och ett förakt som gick särskilt hårt ut över katolska präster och munkar. Präster och munkar uppträder ofta på Meyers målningar i en mindre smickrande dager. Romarna å sin sida var på sin vakt gentemot gästerna från norr som bekände sig till en kättersk form av kristendom. Genast Meyer kom till Rom försvann han för en tid utan att vännerna visste var han befann sig. Han hade sökt sig upp i bergen till Olivarno som var ett populärt utflyktsmål bland konstnärerna och en by dit han senare gärna återvände.  I mötet med bergsborna övertygades Meyer om att han i sitt konstnärskap skulle ägna det italienska folklivet odelad uppmärksamhet. Här blev umgänget mellan konstnärer och ortsbefolkning så tätt och otvunget att myndigheterna var oroliga för att den täta samvaron skulle verka försämrande på bergsfolkets moral. En tecknande främling väckte uppmärksamhet tack vare sin skicklighet, vilket gav möjlighet för konstnären att etablera kontakt men Meyer använde sig också av modeller som ställde upp mot arvode. Också bergsborna accepterade att sitta modell på villkor att de fick tillräckligt bra betalt.[19]

Det fanns en stark koppling mellan bergsbor i regionen kring Rom och Piazza Montanara i staden. Det var nämligen hit som befolkningen från bergen kom ned om söndagen för att få sin lön för veckans arbete eller avtala om nästa veckas arbete på den Romerska campagnan. Knappt tjugo år efter att Meyer blev klar med sin målning av den brevuppläsande skrivaren på piazzan besökte han torget tillsammans med författaren Adolf Stahr som framhöll hur man här en söndagsförmiddag kunde se ”echte römische Landsfolk” utan att behöva lämna Rom. Stahr betonade i sin beskrivning av vad han fått se hur Meyer var välbekant med folklivet här. Bergsborna fanns på torget i hundratal, förvaltare betalade ut lön eller gjorde upp om anställning av arbetsfolk för den inkommande veckan, barberare hade händerna fulla och alldeles som på Meyers härliga målningar satt två stadsskrivare på piazzan och skrev kontrakt, suppliker och privatbrev för sina kunders räkning.[20]

Meyer gjorde sig känd som flitig karikatyrtecknare vilket innebar att han övat upp en skicklighet att göra skisser. Han hade ett närmast maniskt behov av att teckna framhåller konstvetaren Ulrich Schulte-Wülwer. Han intog sin frukost på ett café, vandrade runt i staden och iakttog folklivet. Han förklarade hur hans konstnärskollegor vad honom angick kunde besöka Vatikanen för att studera antiken så flitigt de ville: ”ich bleibe hier, hier ist mein Vatikan”, uttalade han sig programmatiskt om sitt studium av folklivet i stadsrummet.[21]

Resultatet av Meyers arbete, scener ur det italienska folklivet återgivna med glimten i ögat och stor noggrannhet i detaljerna var konst helt i den danska och tyska konstintresserade publikens smak. Hans målningar av stadsskrivaren i Rom blev så populära att han återkom till motivet och gjorde olika varianter på dem. Han föredrog nästan alltid att måla på beställning och trots att Meyer i och med ett fadersarv 1835 var välbärgad tycks han inte ha känt någon motvilja mot att upprepa samma motiv och ge dem som önskade köpa konst vad de ville ha. Vid den tiden hade han upprepat motivet sju gånger och den sista varianten färdigställde han 1860 kort före sin död. Han inspirerade också andra konstnärer att välja samma motiv. Ett konstverk som klassificeras som genremålning bör återge ett folkliv som äger rum i konstnärens samtid och de personer som avbildas skall förbli anonyma. Det är inte personerna utan typerna som står i fokus. Martin Olin betonar hur romantikens konstnärer från norr aldrig hade för avsikt att avbilda verkliga romare exakt som levde sin strävsamma vardag och mötte betraktaren på gator och torg. Det de gjorde var någonting annat, ”de framställde typer i typiska situationer”. Vi möter stereotyper i de exotiserande genremålningarna, italienare som med Olins formulering är ”svartsjuka, hetsiga och våldsamma, och samtidigt naiva, sorglösa och vidskepliga”. Realismen i genremåleriet med bilder av ett förtärande slitsamt liv hör en senare tid till. Det positiva tilläts dominera, det expressiva folklivet ägde rum i ”ett soligt, ruintäckt Söndagsitalien med folkliga typer i traditionella dräkter”.[23]

Hur stark stereotypiseringen är kan inte avgöras. Den svenska konstnären Amalia Lindegren skrev 1854 från Rom att den vanliga allmogen inte bar de färgrika traditionella dräkterna med den karaktäristiska huvudduken. Det gjorde ingen annan än konstnärernas modeller.[24]

Som Peter Burke visat präglades den tidigmoderna perioden av två tendenser då det gäller elitens förhållande till folkkulturen, nämligen av distansering och exotisering. Sedan eliten skapat ett avstånd till folkkulturen uppstod i ett nytt och självskapat utanförskap ett intresse av den. Det är i ljuset av de här förändringarna vi skall förstå nordbornas intresse för folklivet i söder, ett folkliv som tack vare att det ägde rum i den utomhuskultur som klimatet gav möjlighet till i så hög grad utspelade sig inför öppen ridå.[25] Meyer var inte den enda nordbon som fascinerades av de offentliga skrivarna i Medelhavsländerna. Den engelska konstnären Francis William Topham (1808–1877) besökte Spanien 1852 och målade A Spanish Letter-Writer. Också här har en ung kvinna uppsökt en gammal skrivare som får instruktioner om vad han skall skriva. Meyers konst är klockrent genremåleri men kan vi med hjälp av eventuella skisser och förstudier hoppas på att komma närmare det liv på Roms gator och torg som han var så förtrogen med? Han levde och iakttog med penna och block i handen – men vad finns kvar? Svaret på frågan är som redan antytts att hans teckningar finns bevarade i ett stort överflöd, i kopparsticksamlingen vid Statens Museum for Kunst i Köpenhamn finns huvuddelen eller omkring 4000 exemplar.[27]

På ett för forskaren mycket behändigt sätt finns de teckningar som gäller hans två målningar med en stadsskrivare med sin kvinnliga kund som motiv samlade inom samma arkivenhet. Jag antar att det är Meyer själv som valt att samla teckningarna kring de båda motiven för att ha bekväm tillgång till dem varje gång han gjorde en ny version. Sedan hans bildsamling överlåtits till Kopparstickssamlingen har den i något skede limmats upp på stora kartongblad, numrerats och förtecknats på danska. En del av dokumenten har teckningar på bägge sidor av pappret och alla baksidesbilderna har inte förtecknats, en omständighet som gör det till något av forskarens julafton att försiktigt vända på bladet. Exakt hur många teckningar som knyter an till de bägge målningarna och inte till något annat av Meyers motiv kan inte avgöras.  Det är fråga om tre typer av teckningar. En kategori består av skisser Meyer gjort på plats i stadsrummet, en annan av minutiöst utförda detaljstudier av inte minst klädedräkten, där han rimligen har använt modeller eller preliminära kompositioner för de planerade oljemålningarna. Som konstnär gick Meyer mycket grundligt till verket och bland teckningarna ingår som ett tredje inslag gestalter som är så långt och detaljerat utvecklade att de som färdiga element kunde lyftas in i slutprodukten (bild 3 och 4).[29]

Meyer levde med pennan i hand och det är de snabba skisser med blyerts som han gjorde då han ville dokumentera ett för honom intressant fenomen som är av det största värdet för mig som historiker med ett intresse för läs- och skrivkunnighet. Jag väljer att i fortsättningen inte beakta de olika sidofigurerna i målningarna utan koncentrerar mig på skrivaren och kans kvinnliga uppdragsgivare. På sammanlagt 24 skisser har han dokumenterat en stadsskrivare i arbete (tolkningen är i vissa fall inte entydig). Den varierande storleken och kvaliteten på pappret och hur vass den blyertspenna han för tillfället använt råkade vara talar för att hans skisser tillkommit vid olika tillfällen. På två av skisserna arbetar skrivaren ensam iförd en hög cylinderhatt.[31] Den senare bilden kan i själva verket också tänkas föreställa en tidningsläsande man. På resten av dem har skrivaren sittande vid sitt bord en uppdragsgivare stående bredvid sig, i de flesta fallen en kvinna[32] och i majoriteten av fallen går det att utläsa om hon redogör för vad hennes brev skall innehålla eller om skrivaren läser upp ett dokument för henne.[33] På en av skisserna uppträder kvinnan i traditionell huvudduk och med – som det verkar – ett barn i sin famn.[34] På de andra skisserna uppträder hon barhuvad med håret uppsatt i en knut.[35] Huruvida hon också gick barfota kan inte avgöras utgående från skisserna men av Meyers andra teckningar låter förstå att de kvinnor som vände sig till stadsskrivarna mycket väl kan ha gjort det. Det verkar av skisserna att döma ha förekommit att stadsskrivare arbetade barhuvade men att det ändå var vanligare att de bar en hatt av något slag. Skisserna ger vid handen att hatten kunde vara en hög cylinderhatt[36]men att den vanligen var en hatt av annan typ.[37] Att alla skrivare använde glasögon är självfallet uteslutet, och också Meyers skisser visar att så var fallet. På tre av skisserna[38] har Meyer tecknat konturerna av den bebyggda miljö – en gata alternativt en öppen plats eller en portik – där skrivaren valt att arbeta. De läs- och skrivkunniga människorna kom sällan från de lägsta samhällskikten men Meyers skiss av en man som vänder sig till en stadsskrivare iklädd hög cylinderhatt och vars klädsel också i övrigt antyder en högre samhällsställning talar för att det inte bara var bland de lägsta samhällsklasserna som skrivarna hade sina kunder.[39] Att det var så får stöd av en tyskspråkig beskrivning av stadsskrivarna i Rom från 1828. Enligt den var det inte bara enkelt folk som besökte dem, det gjorde också hantverkare. Kvinnor ur olika samhällsklasser uppträdde ofta som deras kunder. En Karl August Mayer publicerade 1840 på tyska det som han framställde som sina brev till hembygden från Neapel. Stadsskrivarna fanns enligt honom i varje större italiensk stad. Han beskriver dem för sina läsare som ett fenomen som de inte var bekanta med från sin hemmiljö. Han nämner att man alltjämt kunde stöta på dem också i Paris men att stadsskrivarna där hade svårt att försörja sig eftersom analfabeterna blev allt mer sällsynta.  Också i andra skildringar beskrivs stadsskrivarna i Italien för läsare norr om Alperna som ett för dem okänt fenomen. Mayer porträtterar i sin text skrivarna som misslyckade jurister eller rättsskrivare som hankade sig fram tack vare sin skrivkunnighet. De satt sommar som vinter i varje väder i stadsrummet bakom sina bord i väntan på sina kunder. De bar vanligen en vit (sic!) filthatt (weisser Filzhut) och en svart frack (schwarzer Frack) som bägge hade sett sina bästa dagar. De bar stora runda glasögon som halkat ned en bra bit på näsan. Han gav en livfull skildring av hur en kvinna för skrivaren förklarade vilken förrädare till man hon hade drabbats av men att mannen ändå var henne kär. Medan skrivaren lyssnade till hennes svada författade han det brev hon ville sända till den man hon nu älskade lika mycket som hon hatade.  Mayer lät också trycka en text som en skrivare i Neapel sammanställt för en mans räkning till ”Mia adorata, ed amibile Antoniella” i ett brev där de stora känslorna fick gott om plats. Ernst Meyer har i sina målningar valt att bortse ifrån eller åtminstone starkt tona ned två inslag i Bartolomeo och Achille Pinellis avbildning av en skrivare på piazza Montanara från 1815, respektive 1836. De två italienska konstnärerna – far och son – betonar i sina bilder den sociala kontexten. Bartolomeo återger en kvinna som dikterar ett brev medan Achille tagit fasta på uppläsandet. I vartdera fallet är de två huvudpersonerna omgivna av andra personer som följer med det som sker. Allt skedde inför öppen ridå, framhålls det i en beskrivning av de offentliga skrivarna som publicerades i Wien 1828. Runt skrivaren stod de som ville anlita hans tjänster och väntade på sin tur. Den som ville ha ett dokument skrivet informerade med hög röst skrivaren om vad det skulle innehålla. Då skrivaren var klar med sitt arbete läste han i en om möjligt ännu ljudligare ”declamatarischen Katheder-Tone” upp texten så att ingen i närheten kunde undgå att höra vad den handlade om.  Författaren till beskrivningen menade att han aldrig hade upplevt att någon skulle ha bett skrivaren att sänka rösten då han läste upp sin text. Ur hans synvinkel sett var det självfallet bästa tänkbara reklam att folk i närheten fick ta del av den förträffliga retorik han var kapabel att prestera. Att inget förblev en hemlighet mellan kund och skrivare anser författaren till beskrivningen vara en huvudkälla till kunskap om den naturlighet och den offentliga karaktär som folklivet i Rom präglades av – och som aldrig upphörde att fascinera gästande nordbor.[42] Samhällseliten längtade efter att åtminstone momentant få klä av sig den civilisatoriska uniform som uppenbart skavde. På en av Meyers skisser står eller sitter några människor kring en skrivare och hans kvinnliga kund (bild 6)[43], men Meyer har av någon anledning utelämnat detta inslag i sina oljemålningar.

Det andra iögonenfallande elementet i de här bilderna som saknas hos Meyer är att det på far och son Pinellis avbildningar av skrivare i arbete från skrivbordet hänger långa papper som hålls på plats av olika tyngder (bild 7, se internetadressen i noten). På dem går det att urskilja en bild av en dam (längst till vänster på bägge), hjärtan som genomborrats av pilar, en blomvas (Bartolomeo) och en man (Achille).[44] Vad är det fråga om? Mayers napolitanska brev från 1840 ger svaret. Enligt den anonyma berättaren brukade stadsskrivarna i Rom på det här sättet signalera vilka uppdrag de åtog sig att sköta med sakkunskap.[45] I väntan på kunder ägnade sig skrivarna åt att kopiera dokument, något som innebar att skrivbordet fylldes med högar av papper.[46] Det här inslaget i skrivarens vardag framgår bättre av Meyers bild av flickan som dikterar ett brev jämfört med målningen som visar hur hon tar del av svaret. På den förra bilden ligger en hög stapel med papper att åtgärda medan dokumenten på skrivarens bord på den senare bilden är betydligt färre.

Offentliga stadsskrivare var ingen ovanlig syn i Europeiska städer, men de var på väg ut ur den europeiska historien när bl.a. Meyer uppmärksammade dem. Läs- och skrivkunnigheten blev i allt högre grad var mans färdigheter i Europa från nya tidens början till 1900-talet i takt med att marknadsekonomin växte i betydelse och samhället moderniserades.[47] I två svepande generaliseringar kan analfabetismen i Europa beskrivas som ett fenomen som ökade från väster mot öster och från norr mot söder. Kring mitten av 1800-talet var tre av fyra vuxna personer analfabeter i Italien, och i länder som Spanien och Ryssland var andelen ännu större. I Preussen var däremot vid samma tid analfabetismen på väg att bli ett marginellt fenomen. Läs- och skrivkunnigheten var mer utbredd i städerna jämfört med landsbygden, och den var allmännare i större städer än i små. Männen var mer litterata än kvinnorna och klasstillhörigheten avgjorde självfallet i hög grad om någon kunde ta del av eller producera en text. Till skillnad från förr tillskriver forskarna inte alltid religionen en avgörande roll för hur allmän läs- och skrivkunnigheten var – protestantismen befrämjade inte inlärningsprocessen mer än vad den katolska kyrkan gjorde medan den ortodoxa befolkningen var mindre läs- och skrivkunnig än den protestantiska inom det ryska imperiet. Men vi bör också fråga oss vad det innebar att någon kunde läsa eller skriva. Forskningen har övertygande pekat på behovet av att särskilja mellan olika läs- och skrivkunnigheter, en religiös, en ekonomisk, en politisk och en kulturell, som utövades på sina specifika villkor.

Sedan länge har jag ägnat mig åt att studera läs- och skrivkunnighet med fokus på förmedlare från muntligt till skriftligt och vice versa. Min tes är att den som inte själv kunde läsa och skriva inte nödvändigtvis var utesluten från en skriftbunden kultur. Resultaten pekar på det fruktbara i att komplettera teoribildningen gällande läs- och skrivkunnigheten och införa ett nytt begreppspar som fångar skillnaden mellan att äga eller ha tillgång till. Det teoretiska resonemang jag förde och det begreppspar possessiv eller accessiv läs- och skrivkunnighet jag lanserade 1999 har vunnit en viss spridning.[48] Den accessiva läs- och skrivkunnigheten som globalt sett torde vara ett utbrett fenomen också i vår egen tid har inte passerat helt onoterad men är underproblematiserad i internationell forskning. Med sina målningar som på sin tid vann stor uppmärksamhet påminner Ernst Meyer oss om hur viktig den accessiva varianten av läs- och skrivkunnighet var i samhällen där skriftligheten vann terräng i det dagliga livet, en alternativ skriftlighet som förlorat i betydelse i länder där befolkningen lärt sig att utan förmedlare producera eller ta del av skriven text. Helt har den inte försvunnit ur vårt eget samhälle, vi vänder oss alltjämt med fördel till en sakkunnig när det är dags att skriva testamente eller ett annat dokument som vi vill inte skall ge rum för alternativa tolkningar. För en historiker som vill förstå ett stycke folkliv i form av en förmedlad läs- och skrivkunnighet är de överlastade och exotiserande oljemålningarna som bildkonstnären Ernst Meyer producerade i Rom långt ifrån ointressanta, de är förvisso förförande vackra glansbilder men avbildar ändå en företeelse som var vanligt förekommande i det dåtida Rom. Ett ännu större värde har ändå de små papperslappar på vilka han med snabb och van hand har dokumenterat det som utspelade sig inför hans vakna och tränade öga (bild 8). Tack vare dem kommer vi, låt vara att det inte är en dokumentation i fyrfärg, historien ännu ett snäpp tätare in på livet.

Oberoende av om de målade, skrev eller bara ventilerade sina intryck muntligt ingick besökare från norr i Medelhavsländerna i en tolkningsgemenskap, vilket innebär att de bilder eller texter de lämnat efter sig var beroende av och rent av formade varandra. Genom att ta del av såväl bildkonst som texter har jag velat visa hur historikern inte skall försumma bilderna men inte heller glömma texterna bara för att det råkar finnas bilder. En text kan användas för att ställa frågor till och öppna upp en berättelse i bild och bilden kan också användas på samma sätt i förhållande till texten.

 

 

Gatuskrivarna i Rom är lättillgängliga studieobjekt. Det låg i deras eget intresse att öppet bjuda ut sina tjänster och tack vare att de framstod som exotiska inför en främmande betraktares blick har deras verksamhet dokumenterats både på bild och i text. Men som forskare kan vi inte stanna här. Andra som i likhet med stadsskrivarna i Rom livnärde sig på att mot ersättning sammanställa texter hade ett intresse av att verka utan att synas. Till dem hörde exempelvis de för forskaren nära nog osynliga skrivare som skrev memorial på uppdrag av riksdagsmän i frihetstidens Sverige.[50] Att de rörde sig som skuggor i historien gör dem epistemologiskt mer utmanande men inte mindre viktiga att försöka synliggöra.

Att visuell kommunikation ibland kan analyseras på liknande sätt som språklig kommunikation demonstreras enklast med schematiska bilder som heraldiska emblem och nutida företagslogotyper. I Åbo har professor Lars Berggren gett oss exemplet i figur 1. Det rör sig om koncernen Fazers emblem för en lakritssort som från början tillverkades av det finländska företaget Chymos och marknadsfördes under namnet ”Laku Pekka“.[1] Originalversionen uppe till vänster i figuren exemplifierar en lång tradition av retoriska jämförelser mellan svart produkt och svart människa i marknadsföring av till exempel lakrits och skokräm. Berggrens demonstration visar dock att tolkningen av emblemet som en stereotyp eller rasistisk framställning av en afrikan är beroende av ett enda visuellt särdrag, nämligen den svarta färgen. Ersätter vi svart med vitt eller rosa, som i varianterna till höger, liknar emblemet snarare en europeisk äldre dam med karaktäristisk frisyr. Detta motsvarar då en annan stereotyp i vår kulturs kodning av klass, etnicitet och genus. Att det rör sig en kod och en kodning framgår av att betydelsen ändras så snart färgen ändras. Som särdrag är färgen distinktiv eller betydelseskiljande på liknande sätt som ljuden B och F när ”BAR” ändras till ”FAR”. Dessutom förutsätter emblemet en standardiserad upprepning enligt en grafisk matris som kan liknas vid en grammatik. Denna visas uppe i mitten i figuren. Grammatik och retorik, dvs. två av de tre ”konsterna” i den romerska och medeltida pedagogikens trivium, var de historiska motsvarigheterna till det vi idag kallar semiotik. Den moderna semiotikens definition av bildens retorik som en särskild retorik anses dock starta först med Roland Barthes analys från 1964 av en annons för Panzanis pasta. Essän har titeln ”Rhétorique de l’image”, och trycktes i 1964 års fjärde nummer av tidskriften Communications. Barthes ganska diffusa reflektioner utgör bara en första rudimentär ansats till en bildretorik. Många senare forskare har utgått från helt andra premisser än Barthes och vidareutvecklat bildretoriken i medveten anknytning till den retoriska traditionens systematiska arbetssätt. Dessa texter och initiativ har sällan nått utanför de frankofona och romanska forskningsmiljöerna. Först nu börjar de bli mera allmänt och internationellt kända.

Syftet med föreliggande text är att för en nordisk läsekrets introducera vissa termer och modeller i den vidareutvecklade bildretoriken, och att demonstrera vissa analysexempel som författaren använder i sin egen undervisning i ämnet Visuella studier. Den är skriven inom ramen för det program för Visuella studier som Lars Berggren år 2008 initierade vid Åbo Akademi. Vidare riktar den sig direkt till forskare och studenter som med hjälp av retorisk taxonomi vill inventera och klassificera bilder från såväl bildkonst som kommersiell marknadsföring och politisk propaganda. Till skillnad från mer gängse papers i konsthistoria formulerar texten ingen specifik frågeställning eller hypotes som kan prövas på ett avgränsat material. Dock tror författaren att vissa av hans exempel och argument visar hur en analys av bilders retorik på piktoral, plastisk och ikono-plastisk nivå inte behöver vara enbart taxonomisk, utan också förtydligande vad gäller bilders mening och bruk.
Den teoriutveckling om visuell retorik som tidigt distanserade sig från Barthes inflytande är främst förknippad med två forskarmiljöer. Den ena är samlad kring den belgiska forskargruppen Groupe µ (uttalas vanligtvis ”mi”) vid universitetet i Liège och har genom korresponderande medlemmar och tidigare studenter fått flera utlöpare i Sydeuropa och Sydamerika. Gruppens ursprungliga medlemmar var litteraturvetaren Jacques Dubois (f. 1933), biokemisten Francis Édeline (f. 1930), lingvisten Jean-Marie Klinckenberg (f. 1944), filosofen Philippe Minguet (1932-2007), psykologen Francis Pire och filmforskaren Hadelin Trinon (1929–1991). Bland dessa är numera bara Édeline och Klinckenberg aktiva. Den andra miljön är Göran Sonessons (f. 1951) krets vid Lunds Universitet, sedan år 2007 samlad kring Centre for Cognitive Semiotics (CCS).

Med start i det inflytelserika verket Rhétorique Générale från 1970 har Groupe μ velat bygga en retorik på informations‑ och kommunikationsteorins grund. Drygt 20 års arbete med den visuella retoriken resulterade år 1992 i Traité du signe visuel (hädanefter Traité) — i praktiken en traktat eller handbok i visuell retorik.[2] I likhet med 1960‑talets strukturalistiska ”moderörelse” i Frankrike – där även Barthes ingick – är Traité starkt beroende av Louis Hjelmslevs strukturella lingvistik. Men i sin visuella retorik har Groupe μ också inkorporerat begrepp från perceptionspsykologi (särskilt gestaltteorier) och topologi. Som grundare av vad som ibland kallas Lundaskolan har Göran Sonesson en liknande bakgrund, betingad av hans galliska och latinska orientering och hans studier vid Algirdas Julien Greimas (1917‑1992) seminarium i Paris på 1970‑talet. Sonesson menar dock att Groupe µ:s begreppsbildning är alltför rigid, och att gruppen inte tar tillräcklig hänsyn till behovet av kultur‑ och sociosemiotik.

I Rhétorique Générale systematiserar Groupe μ de retoriska figurer och avvikelser vi kan förvänta oss att hitta i poetiska och litterära texter.[3]Grundprincipen, med utgångspunkt i både klassisk retorik och modern informationsteori, är följande: avvikelser är antingen oväntad frånvaro av information (‑), oväntad närvaro av information (+), oväntad information i samma position som frånvarande information (‑/+) eller oväntad omkastning av positioner (~). Genom att verbalt språk så entydigt låter sig indelas i en morfologisk, syntaktisk och semantisk nivå är det lätt att urskilja normbrott specifika för respektive nivå.

På grammatisk nivå definieras då vad vi med försvenskningar av Groupe μ:s termer kan kalla metaplasmer (morfologiskt), metataxer (syntaktiskt) och metasememer (semantiskt). Till detta kommer metalogismerna: brott mot normer för logiska argument. Se tabell 1 med exempel. Genomgående för samtliga nivåer är, i enlighet med informationsteorin, att all retorik kräver redundans. Med andra ord: att viss information kan tas bort genom suppression (‑), läggas till genom adjunktion (+), förändras genom substitution (‑/+) eller kastas om genom permutation (~) utan att det grundläggande meddelandet går förlorat.

Metasememer kan dock inte vara permutationer eftersom de inte omfattar delar av ett ord, en syntax eller ett argument utan bara egenskaper som tillskrivs semantiskt. Med det germanska ordet ”bild” avses vanligen synliga och materiella exempel på visuell kultur, och inte mentala sinnebilder. Vidare avses vanligen bilder som inte är ”abstrakt konst”, utan som faktiskt avbildar något. Sådana synliga och avbildande bilder har vissa särdrag som gör att likheten mellan bildens optiska mönster och det avbildade objektet kan observeras och analyseras. Dessa särdrag utgör ett betydelseskikt som Jean-Marie Floch (1947–2001), Groupe μ och andra forskare inom visuell semiotik har betecknat som ikoniskt till skillnad från plastiskt. För det ikoniska skiktet rekommenderar Sonesson dock den alternativa termen piktoralt (efter latinets pictura) eftersom ikoniska tecken som är avbildande och visuella inte bör blandas samman med andra ikoniska tecken, till exempel ljudhärmande ord i ett språk. I denna framställning används således den svenska termen piktoralt, utom när det gäller så kallad ”ikono-plastisk” retorik.

Groupe μ:s modell av det piktorala eller ”ikoniska” tecknet återges med svenska termer i figur 2.[4] Den frankofona semiotikens signifiant översätts här som Uttryck, vilket endast utgörs av det optiska mönster som betraktaren varseblir. Modellen har vissa ytliga likheter med de kända definitionerna av Sign hos den amerikanske filosofen och naturvetaren Charles Sanders Peirce (1839–1914). Här finns alltså ett konkret/manifest första (Uttryck), ett frånvarande andra (Referent) och ett mentalt och förmedlande tredje (Typ). Enbart relationen mellan Uttryck och Referent är inte tillräcklig för att det piktorala tecknet skall föreligga. Det behövs också en tredje faktor som bestämmer relationens karaktär: Typen. Utan förmedling via en Typ behöver en ikonisk relation inte innebära något annat än en likhet mellan två ting — det ena behöver inte vara ett tecken för det andra. Vid fall av piktoralt tecken finns ett variationsutrymme där ett exemplar av tecknet kan transformeras i förhållande till andra exemplar. Ett exempel är de olika transformationerna av ”ett huvud” här i figur 3. Groupe μ räknar därför med en transformationsaxel mellan Uttryck och Referent. Den förmedlande Typen möjliggör variationerna mot bakgrund av återkommande eller konstanta drag, och är enligt Groupe m en semiotisk form i Hjelmslevs mening.[5] Vår kunskap om tingens visuella struktur grundar sig enligt gruppen på en ”repertoar” av typer där helheter ”determineras” av sina delar.[6] Vi vet till exempel att ett ansikte består av näsa, mun och så vidare: det är determinerat av dessa delar. Avbildning är en selektion av Typer ur sådana ”repertoarer”: vi kan utelämna större eller mindre delar av ansiktet och ändå åstadkomma en igenkännlig bild. Jfr Magrittes målning av mannen med/utan ansikte i figur 6 här nedan. Som Groupe μ skriver är det också viktigt att ”flera objekt passar till samma typ”.[7] Innebörden av detta är att ett sådant ”objekt” som en form eller en linje kan beteckna olika saker i olika sammanhang, men också att olika Referenter kan utpekas som exempel på en viss Typ. Exempel: både en gran och en tall är ett exempel på typen ”barrträd”. Därför är, som Groupe μ visar i sin modell, Referenten stabiliserad i förhållande till Typen, medan tecknets Uttryck blir igenkänt i förhållande till samma Typ. Mellan Typ och Referent råder konformitet (likformighet), liksom mellan Typ och Uttryck. Groupe μ förutsätter också att det piktorala tecknet har redundans.[8] Hur en informationsteknisk faktor som redundans kan mätas i bilder förblir dock oklart i Traité, liksom i mycket av den bildsemiotiska litteraturen. Groupe μ menar att bildkommunikationens redundans måste vara högre än den verbala kommunikationens redundans, men argumenten för detta är korthuggna och kryptiska. Groupe μ:s analys av transformationens axel i det piktorala tecknet handlar om förminskning eller försvagning (‑), förstoring eller förstärkning (+), förminskning/försvagning med förstoring/förstärkning (‑/+), samt förflyttning (~). Vidare kan de visuella transformationerna enligt Groupe μ:s definition vara geometriska (form), analytiska (nyanser), kromatiska (färg) eller kinetiska (rörelse).[10] De sistnämnda är inte aktuella så länge analysen endast gäller stillbilder. Olika försök har gjorts att genom analys av transformationer identifiera visuella retoriska figurer i analogi med sådana verbala och poetiska figurer som de i tabell 1. I stillbilder saknas dock det talade och skrivna språkets klara åtskillnad mellan morfologiska, syntaktiska och semantiska enheter. Om något genom suppression tas bort eller försvagas i ett yttrande går det genast att avgöra om det handlar om morfologi (t.ex. ”int” istället för ”inte”), syntax (t.ex. ”hur göra?” istället för ”hur ska vi göra?”), semantik (t.ex. ”den lille korpralen” istället för ”Hitler”) eller logik (t.ex. litotesen ”inte helt bra” istället för ”dåligt”). Motsvarande operation i en bild kan däremot ha både en morfologisk/plastisk, en semantisk och en logisk effekt. Någon regelstyrd syntax finns sällan i bilder, och en visuell morfologi kan knappast definieras på annat sätt än genom referens till den synliga världens kategorier av objekt och former. De transformationer som Groupe μ definierar anknyter därför mera till perceptionens och optikens funktioner än till verbalspråkets struktur.

Överst i figur 3 ser vi hur de geometriska transformationerna innebär att element förminskas, förstoras, ändrar form eller förflyttas (till exempel genom rotation). En avvikelse antas då framträda mot bakgrund av de storlekar, stilar och riktningar som dominerar i en bild. Analytiska transformationer demonstreras nederst i figur 3. De innebär enligt Groupe μ antingen koncentration eller expansion av visuell information. När en bild digitaliseras sker till exempel en högre eller lägre grad av analytisk koncentration när den analoga bildens nyanser reduceras. Med Groupe μ:s term är detta en diskretisering (‑). Motsatsen är kontinuisering (+) som innebär en tilltagande sammanbindning mellan bildens element, till exempel genom homogena konturer. Sammanbindningen av bokstäverna i viss handskrift och i vissa logotyper är också exempel på kontinuisering. Såväl diskretisering som kontinuisering kan dock ge upphov till vad Groupe μ kallar indifferentiering (+) – med andra ord när elementen i en bild eller en handskriven text blir svåra att skilja åt. Groupe μ definierar också filtrering som en separat faktor – negativ filtrering (‑) innebär då att bildens mellantoner tas bort, medan positiv filtrering (+) innebär att de blir fler. Substitutiv filtrering (‑/+) innebär att ljusa och mörka toner byter plats – en effekt som haft viss betydelse i den moderna mediabildens retorik.

Analytiska transformationer kan inte vara permutationer, och detta av samma orsak som att verbala metasememer (se tabell 1) inte kan vara det – de omfattar inte avgränsade delar utan endast delarnas egenskaper. En viktig följd av analytiska transformationer är vad Groupe μ med en vedertagen konsthistorisk term kallar stilisering (”stylisation”). Stiliseringen innebär att bilden blir mindre informativ (‑) till följd av standardisering av bildelement (delvis genom diskretisering), avstånd mellan bildelement (differentiering) och/eller reduktion av nyanser (negativ filtrering).[11] Ett vardagligt exempel på detta är stilisering i väv‑ eller brodyrmönster, vilket faktiskt bör vara den äldsta formen av digitalisering. Ett liknande fall kan studeras i författarens reklamexempel i figur 4 – taget ur en affischkampanj för Ikea. Diskretiseringen av ansiktet blir här en visuell metafor för enhet och mångfald. Genom att varje digital pixel omvandlats till en bild av en produkt från Ikea uppstår en dubbel retorisk effekt. På avstånd uppfattar vi bilden av ansiktet som indifferentierad (+) eftersom diskretiseringen suddat ut konturerna. På nära håll (figur 5) noterar vi tvärtom en differentiering (‑) mellan bilderna av de olika produkterna – detta som följd av samma diskretisering. Budskapet är tydligt och kan formuleras som ett argument för materiell konsumtion: Du är endast det du konsumerar, länge leve mångfalden i utbudet av varor. Samtidigt innehåller budskapet sin egen ironiska eller cyniska inversion: Vi är mångfalden som vi konsumerar och därför är vi alla likadana. På avstånd smälter de mångfaldiga varorna samman till ett enda ansikte. Bruket av bilder i retoriskt syfte visar sig här vara en direkt förlängning av bruket av varor som konsumtionsideologi. Bland Groupe μ:s exempel på analytiska och geometriska transformationer får däremot propagandans och marknadsföringens bilder inget stort utrymme. Den grundläggande visuella retorik som särskilt de geometriska transformationerna utgör återfinner Groupe μ istället i verk av det europeiska avantgardets konstnärer. Gruppen framhåller till exempel att vissa av surrealisten Joan Mirós ”biomorfa” bilder kan ses som exempel på geometrisk, topologisk transformation (‑/+).[13] Den topologiska transformationens förminskning (‑) av vissa regioner och förstoring (+) av andra kan i en sådan bild ta sig uttryck i att en figur med knappnålshuvud har gigantiska fötter. Se övre bildraden i figur 6. På liknande sätt kan geometriska permutationer (~) iakttas i vissa målningar av Victor Brauner och Marc Chagall, och i de omkastade kroppsdelarna i vissa teckningar av Paul Klee. I strandscener av Pablo Picasso från åren kring 1930 förekommer det att personagernas huvuden reduceras (‑) till små bollar. I politisk karikatyr är tvärtom förstoringen (+) av personernas huvuden en etablerad konvention. Se författarens egna exempel på detta i figur 6. Parallellt med dessa enklare transformationer definierar Groupe μ också tre retoriska specialfall som kallas troper, jämförelser och genomträngningar. Gruppen artikulerar denna definition i ett binärt schema och menar att den gäller för både piktoral och plastisk retorik. Se överst i figur 7. Här betecknar den horisontella axeln i schemat frånvaro (in absentia) respektive närvaro (in praesentia), medan den vertikala axeln betecknar conjonction eller förening (∧) respektive disjonction eller åtskillnad (∨). En kombination av frånvaro (‑) och förening (∧) är enligt Groupe μ en trop. (Denna term betecknar i klassisk retorik de figurer som endast omfattar enstaka begrepp i språket och inte till exempel satsbyggnad.) Det piktorala exemplet i figur 7 är en man med fågelhuvud i ett collage ur Max Ernsts serie La femme 100 têtes (Kvinnan med 100 huvuden). Platsen för det frånvarande huvudet är alltså förenad (∧) med det närvarande fågelhuvudet.[14] Jfr föreningar av mänskligt och djuriskt i ornamentik och religiös ikonografi sedan äldsta tid.

En kombination av närvaro (+) och åtskillnad (∨) innebär däremot en retorisk jämförelse. Resultatet kan bli en överraskande likhet mellan två mycket olika ting. Som exempel på piktoral jämförelse visar Groupe μ hur en väg (avbildad i centralperspektiv) och ett spetsigt tak har exakt samma form i René Magrittes målning Le promenade d’Euclid (Euklides väg/promenad).[15] En kombination av närvaro (+) och förening (∧) resulterar i vad vi med en översättning av Groupe μ:s term kan kalla genomträngning (interpénétration). Resultatet blir visuella paradoxer som René Magrittes kända bild av en kvinnotorso som samtidigt är kvinnans ansikte (Le Viol, ett flertal versioner) eller Julian Keys teckning av ”kaffekatten” (katten som också är en kaffekanna).[16] En samtidig frånvaro (‑) och åtskillnad (∨) kan däremot inte föreligga visuellt. I enlighet med antagandet att även geometri och mönster kan ha en teckenfunktion hittar Groupe μ också plastiska exempel på troper, jämförelser och genomträngningar. Se den nedre bildraden i figur 7. Exemplen kommenteras längre fram i denna text. I Sonessons förslag till revision av Groupe μ:s teori konstateras att troper och genomträngningar förutsätter indexikalitet, medan jämförelser förutsätter ikonicitet.[17] Att något byts ut förutsätter nämligen en direkt och därmed indexikal koppling mellan det utbytta elementet och den helhet det ingår i. Att något jämförs förutsätter en likhet mot bakgrund av en olikhet (eller omvänt). I Sonessons modell är den indexikala faktorn bestämmande för vad han kallar den visuella retorikens första dimension (av fyra). Denna dimension handlar också om vad som i James och Eleanor Gibsons efterföljd kallas ecological perception – hur vi i den vardagliga omgivningen identifierar objekt och levande varelser som fristående helheter, och hur vi också uppfattar förhållandena mellan dessa helheter och deras delar.

Det finns två typer av indexikala relationer i bildretorikens första dimension enligt Sonesson. Den första är relationer mellan helheter och deras delar (Sonessons term är factoralité), den andra är relationer mellan fristående helheter (Sonessons term är contïguité).[18] I nedre bildraden i den föregående figur 6 demonstreras några exempel på indexikalitet med delar och helheter – frånvaron (‑) av huvudets volym i en målning av Margitte, de adderade (+) armarna och huvudena i en framställning av Brahma, en penis och ett anus obscent omplacerade (‑/+) i en skulptur av konstnärsbröderna Chapman, samt omkastning (~) av ansiktets delar i ett fotomontage av musikern och konstnären Mark Mothersbaugh (f. 1950). Dessa exempel innebär borttagning, tillägg, utbyte eller blandning av de avbildade tingens materiella delar, men till samma kategori av indexikalitet räknar Sonesson också manipulation av delarnas egenskaper, t.ex. deras storlek. Därför beror också exemplen i den övre bildraden i figur 6 på indexikalitet i Sonessons mening.

Reklamexemplet i figur 8 demonstrerar indexikal retorik genom relationer mellan fristående helheter. Affischens finska slogan uppmanar oss att köpa Sinebrychoffs/Carlsbergs lättdryck Kurko eftersom den har en ”stor finländsk form –smak av Kurko”. Det enkla bildretoriska greppet är att förstora flaskan (+) så att dess kvalitet framstår så mycket tydligare i relation till den korpulente mannen. Via kampanjens slogan förstår vi att även han representerar ”stor finländsk form”. Flaskan och mannen utgör här två åtskilda perceptuella helheter, och de avvikande proportionernas överraskningselement är beroende av närhetsrelationen. Medan bildbruket i Ikeaaffischen i figur 4 entydigt hänvisar till individens konsumtion är affischen för Kurko grundad i en ironisk nationell självmedvetenhet. De retoriska figurer som utgående från Groupe μ kan betecknas som piktorala jämförelser, plastiska jämförelser (se nedan) och ikono‑plastiska jämförelser (se nedan) hör enligt Sonesson till den visuella retorikens andra dimension. Grundprincipen är att objekt av samma typ jämförs med anledning av en överraskande olikhet, eller att tvärtom objekt av olika typ jämförs med anledning av en överraskande likhet. Se överst i figur 9. Här räknar Sonesson med att det finns ett förväntat normaltillstånd präglat av alteritet, vilket helt enkelt innebär att ting av olika typ framstår som olika. Till exempel mannen och flaskan i figur 8.

Om vissa särdrag hos objekten är identiska (x = x) kan det däremot uppstå en retorik med mer likhet än förväntat. Vägen och tornet i Magrittes målning från figur 7 är ett exempel på detta. Det kan också hända att två objekt som borde vara identiska framställs som mycket olika. I figur 9 visas detta med en detalj ur Picassos Korsfästelsen (1930). Här är den korsfästes huvud bara en ”biomorf” bubbla medan det skrikande huvudet i förgrunden mest liknar en gapande plattfisk. Retoriken präglas här av motsägelse (x ≠ x) och mindre likhet än förväntat.

Den visuella retorikens tredje dimension i Sonessons teori demonstreras nederst i figur 9. Hit hör visuella paradoxer och dubbelbilder som M.C. Eschers trappor som leder upp till sin egen början, Archimboldos porträtt uppbyggda av frukter och andra objekt, samt (åter igen) Magrittes bild La Viol. Dessa exempel ger en retorik präglad av mer fiktion än förväntat som sträcker sig från det osannolika (Archimboldo) till det logiskt och spatialt omöjliga (Escher, Magritte). Men det finns också fall av mindre fiktion eller mer verklighet än förväntat. Detta inträffar när en bilds teknik och material blir lika framträdande som det avbildade motivet, eller när en bild inte längre är tekniskt och materiellt enhetlig. Exempel är de sotsvarta konturernas materiella påtaglighet i en kristusbild av Rouault och de kubistiska kollagens urklippta fragment. Det är de piktorala och de plastiska faktorernas fiktionsskapande resurser som ger upphov till mer fiktion än förväntat, medan inslag av mindre fiktion än förväntat kännetecknar fiktionsbrytande modernistiska konstformer som collage och assemblage. Att det piktorala tecknet har redundans, även om denna redundans är svår att mäta, kan förklaras på följande sätt. Ett huvud utan ansiktsdrag, eller ansiktsdrag utan omgivande huvud, kan fortfarande uppfattas som en bild av ett ansikte. Se igen Margittes bild av mannen med/utan ansikte i figur 6. Varken huvudets volym eller ansiktets drag är alltså nödvändiga för betydelsen ”ansikte”, men dragen ensamma är tillräckliga. Detta innebär redundans. När Groupe μ definierar vad de kallar plastiskt tecken framhåller de däremot att ett sådant tecken saknar referent och därmed också redundans.[19] Detta kan förklaras som följer: Om vi tar bort ett mindre segment från en cirkel ser vi fortfarande en cirkel. Men det finns ingen skillnad mellan det borttagna segmentet och ett motsvarande segment någon annanstans i cirkeln. Det går alltså inte att göra någon åtskillnad mellan olika typer av element som skulle vara nödvändiga eller icke nödvändiga. Tecknet saknar en referens som skulle kunna stabilisera en sådan bedömning.

Groupe μ:s argument för vissa plastiska betydelsers status som tecken är istället att de har form och substans i Hjelmslevs bemärkelse. För att demonstrera detta utgår gruppen i Traité från tre grundläggande topologiska värden hos visuella former (i vardaglig bemärkelse, ej semiotisk). Dessa värden är position, dimension och orientering. Gruppens ingående analys av ”formens system” vilar på en lingvistisk analogi: position, dimension och orientering ses som ”formem” (jfr fonem) som i kombination bildar ”former”, vilka i sin tur bildar ”syntagmer” (kombinationer av former). Både ”formem”, ”former” och ”syntagmer” sägs var för sig utgöra plastiska Uttryck med korresponderande plastiska Innehåll.[20] Det skulle vara alltför utrymmeskrävande att redogöra för detta resonemang i detalj, och vi måste här hänvisa till en tidigare framställning på engelska i Nouveaux Actes Sémiotiques. Från den framställningen hämtas figur 10. Där demonstreras hur position, storlek och orientering hos element ger upphov till effekter som kan betecknas som plastiskt innehåll. Av position följer attraktion mellan element, av storlek följer vissa elements dominans över andra, och av orientering följer balans eller obalans mellan elementen. Punktmönstret som exempel på attraktion kan varieras i viss grad, och mönstret uppfattas då som annorlunda men ändå i grunden samma. Denna variation och upplevelse av variation utgör substans till skillnad från form, på både Uttryckets och Innehållets plan.[22] Men av de visuella värden som enligt Groupe μ utgör den plastiska nivån är det bara ”formvärden” som kan vara ”form” och substans i denna mening. Värden hos färger och texturer kan däremot bara vara konstanta och variabla: till exempel rödhet som konstant hos alla röda nyanser, eller skrovlighet som konstant hos ”allt skrovligt”.

Formvärdenas särställning i förhållande till färg och textur gör att de kan ge upphov till vad Groupe μ kallar en rent plastisk retorik. Trots att de saknar redundans kan de, som gruppen skriver i en text översatt till engelska, ”elicit their own code in a stable enough way for gaps to be perceived and reduced”.[23] Koden utgörs då av förväntade regelbundenheter hos former och mönster, medan ”gapen” utgörs av avvikelser från dessa regelbundenheter. Med en fackterm innebär avvikelsen en allotopi, eller med andra ord en upplevelse av olikhet mellan två element (av grekiskans ”allos” = annat, en annan; samt ”topos” = plats). Detta till skillnad från isotopin och dess överensstämmelse med det förväntade. När Groupe μ skriver att gapet/allotopin reduceras menar de att en iakttagen olikhet måste jämkas mot en motsvarande likhet för att en upplevelse av normbrott skall föreligga.

Som framgår av nedre bildraden i den föregående figur 7 är systematiken densamma som när det gällde den piktorala retoriken. Den typ av geometriskt arrangemang som kallas mandala betecknas till exempel av Groupe μ som en plastisk jämförelse. Den består nämligen av mycket olikartade former, till exempel cirklar och kvadrater, som förenas av en gemensam mittpunkt och därmed jämförs.[24] Denna plastiska retorik får en metafysisk innebörd i sitt ursprungliga religiösa sammanhang: de kosmiska motsatserna är närvarande och åtskilda (∨) men kretsande kring samma centrum. Kombinationen av närvaro (+) och förening (∧) av två olika geometriska former utgör den plastiska genomträngningen. Gruppens exempel på detta är den danske matematikern Piet Heins superellips som förenar egenskaperna hos en rektangel och en ellips, och som legat till grund för åtskilliga designobjekt genom åren. I den plastiska tropen utgörs isotopin av ett regelbundet mönster eller grid av dominerande element som punktvis är frånvarande (‑). Dessa ”gaps” förenas (∧) med avvikande element, som i exemplet på Victor Vasarelys geometriska op-art nederst till vänster i figur 7. Utöver den piktorala (eller ”ikoniska”) och den plastiska retoriken definierar Groupe μ också en ikono‑plastisk retorik.[25] Se figur 11. En ikonoplastisk avvikelse kan vara antingen en trop eller en jämförelse. Vidare kan den vara antingen en ”ikonisk” avvikelse i den ”plastiska ordningen” (ordre plastique) eller en plastisk avvikelse i den ”ikoniska ordningen” (ordre icônique). Denna terminologi är åter igen olycklig eftersom såväl den ”plastiska” som den ”ikoniska” ordningen innehåller ikoniska element i bemärkelsen likheter. Därför hör även den ikono‑plastiska retoriken till retorikens andra dimension enligt Göran Sonesson (figur 9). I konsekvensens namn används här termen ordre picturale eller på svenska piktoral ordning istället för ikonisk ordning, samt förkortningarna P (ordre plastique) och Pc (ordre picturale). Själva termen ”ikono‑plastisk” går däremot knappast att ersätta. Till skillnad från rent plastisk retorik omfattar ikonoplastisk retorik enligt Groupe μ både former, färger och texturer. Som exempel på en piktoral trop i den plastiska ordningen (P∧) tar Groupe μ vissa kapitäl och andra arkitekturdetaljer i romanska kyrkobyggnader. De ornamentala mönstren i dessa kapitäl är en ordre plastique, uppbyggd av till exempel djur och djurformer. Men om ett sådant mönster på något ställe bryts av ett mänskligt inslag, till exempel ett människohuvud, kan detta ses som en trop där ett förväntat piktoralt inslag (djur) byts ut mot ett oväntat (människa).[26] Som exempel på en plastisk trop i den piktorala ordningen (Pc∧) tar Groupe μ bilder av människor och gudar med blå hud: till exempel i hinduisk ikonografi.[27] Den utbytta plastiska egenskapen är alltså i detta fall en färg. En piktoral jämförelse i den plastiska ordningen (P∨) innebär att två ting av olika slag jämförs mot bakgrund av en slående plastisk likhet.[28] Det motsatta alternativet är plastisk jämförelse i den piktorala ordningen (Pc∨), eller oväntad plastisk olikhet mellan delarna hos ett avbildat ting. Groupe μ tar de blandade färgerna i narrens klädsel som exempel.

Under åren har författaren kunnat hitta åtskilliga egna exempel på ikono‑plastisk retorik i såväl den plastiska ordningen (P) som i den piktorala ordningen (Pc). En annons från 2004 för kosmetikamärket Lancôme exemplifierar piktoral jämförelse i plastisk ordning (P∨) – se åter figur 11. Vi återkommer strax till detta exempel. Ikeaaffischen i figur 4 är som redan nämnts ett exempel på transformation genom diskretisering (‑), men därvid uppstår också en plastisk ordning. Enligt i grunden samma princip som i Vasarelys op-art byts varje ”pixel” i det diskretiserade mönstret ut mot ett objekt ur Ikeas sortiment. Det rör sig därför om en piktoral trop i den plastiska ordningen (P∧) – ett exempel som är både klarare och mer aktuellt än Groupe μ:s romanska kapitäl.

Författarens exempel på en piktoral jämförelse i den plastiska ordningen (P∨) skall för tydlighetens skull beskrivas litet närmare. Se figur 12. Den plastiska ordningen, som här utgör retorikens grund och isotopi, definieras av den röda och glansiga färgen. Mot bakgrund av denna ordning jämförs läpparna och äpplet, vilket ger upphov till en mångfald associationer knutna till det naturliga, det konstlade och det kvinnliga. Att säga att bilden utgör en ikonoplastisk jämförelse eftersom läpparna och äpplet har samma färg är dock föga upplysande om vi vill belysa de mer ideologiska dimensioner som aktualiseras här. På detta första plan rör det sig bara om en enkel klassifikation på samma nivå som placerandet av bilder i genrer eller ord i ordklasser. Det ikonoplastiska greppet ingår dock i en större helhet av samverkande antydningar. Texten meddelar att kombinationen av läppstift och ”top coat” ger ”extra lång hållfasthet med glansig lyster och komfort”. Bilden antyder att kombinationen är så hållfast att den liknar ytan på ett kanderat äpple eller en karamell, och samtidigt är den så njutbar att den kan ätas. Men vem är det som för äpplet mot den öppna munnen, om det är så att pinnen av trä fortsätter uppåt förbi personens näsa? Är inte detta ett ovanligt opraktiskt sätt att hålla i ett äpple om man ska äta det? Personen är i bilden reducerad till endast sin mun, och genom den ikonoplastiska jämförelsen antyds att person och äpple är på samma nivå. Det rör sig om en starkt objektifierande retorik som opererar både piktoralt – genom jämförelsen – och indexikalt genom del/helhetsrelationer. Det enda vi ser är delar av en utesluten helhet och ett dolt skeende som inte verkar gå att rekonstruera på ett logiskt sätt.

En binär relation föreligger mellan bildens vänstersida med mun (piktoralt) eller konkavitet (plastiskt), och dess högersida med äpple (piktoralt) eller konvexitet (plastiskt). Medan vänstersidans element på det piktorala planet kan tolkas som aktivt (inkorporerande) och högersidans som passivt (inkorporerat), så verkar det plastiska planets opposition vara helt motsatt. Det ”formem” som med Groupe μ:s term utgörs av den vänstra konkava ytans orientering mot höger befinner sig då i opposition till den högra konvexa ytans orientering mot vänster. Mellan dessa ytor finns en vit yta (motsvarande tomrummet mellan läppar och äpple på den piktorala nivån) som genom parallellism accentuerar högerytans orientering. Denna vita yta kan tolkas som en aktiv ”spets” som tränger in i den passiva, konkava ytan. Tolkningen förstärks av den konvexa ytans storlek/dimension, vilken som ”formem” ger upphov till en dominans över den konkava ytan.

Om vi i termer av kulturell kodning antar att kodningen av läpparna som kvinnliga innefattar en samverkan mellan flera semiotiska skikt, så kan den plastiska tolkningen av den konkava ytan som passiv och den konvexa som aktiv utgöra en del av denna samverkan. Oppositionen mellan läppar och äpple får då också en sexualiserad innebörd. Fotografens och reklambyråns (säkerligen omedvetna) infogande av de piktorala elementen i denna plastiska ordning kan vidare indikera ett genomgående mönster i en genusrelaterad visuell kodning av reklamannonser. För att stärka denna hypotes krävs dock komparation med ett större antal liknande annonser. Den primärt frankofona teoriutvecklingen om visuell retorik har distanserat sig från Roland Barthes inledande ansatser och utvecklat ett taxonomiskt arbetssätt i anslutning till systematiken i klassisk retorik. Genom att klassisk retorik är en teknik för språklig komposition och argumentation har semiotiken en given roll i sammanhanget. Forskare som Groupe μ och Göran Sonesson har utgått från en distinktion mellan bilders plastiska och ikoniska/piktorala skikt. På piktoral nivå kan vi förvänta oss att hitta de fyra typerna av retorisk transformation – suppression, adjunktion, substitution och permutation. Vidare kan enligt Groupe µ en ordning (ordre) på antingen plastisk eller piktoral nivå fungera som normerande bakgrund för avvikelser på den andra nivån. Då uppstår det som gruppen kallar ikono-plastisk retorik.

Groupe µ identifierar geometriska och optiskt ”analytiska” transformationer på piktoral nivå, och skiljer vidare mellan troper (konjunktion som frånvaro), genomträngningar (konjunktion som närvaro) och jämförelser (disjunktion som närvaro) på både plastisk och piktoral nivå. Vidare identifieras troper och jämförelser på ikonoplastisk nivå. Göran Sonesson anser dock att alla dessa fall av visuell retorik kan inordnas under tre ”dimensioner” där den första utgörs av indexikala relationer, den andra av graderad likhet eller olikhet (ikonicitet) och den tredje av graderad verklighet och overklighet. I sådana exempel som Ikeas affisch ”Länge leve mångfalden” från 2009, Sinebrychoffs/Carlsbergs ”Suuri suomalainen muoto” från 2008 och Lancômes läppstiftsreklam från 2004 kan vi genom att identifiera piktorala transformationer och/eller ikono-plastiska troper och jämförelser iaktta hur konsumtionsideologi uttrycks med visuella medel. Metoden visar sig därmed ha ett inte bara formellt och taxonomiskt utan också ett ideologikritiskt värde.

Syftet med denna text var att för en nordisk läsekrets introducera vissa termer och modeller i den vidareutvecklade bildretoriken, samt demonstrera vissa av författarens egna analysexempel. Detta syfte kan nu anses vara uppfyllt. Texten behandlar dock bara stillbilder och stillastående mönster. Den viktiga interaktionen mellan verbala/grafiska och piktorala/plastiska element i såväl bildkonst som reklam och propaganda behandlas bara i förbigående. Texten saknar också referenser till nyare undersökningar utöver författarens egna. Några tillägg kan ge en idé om vad framtida undersökningar kan innehålla.

Under de senaste femton åren har till exempel en forskare som George Rossolatos samlat ett omfattande corpus för studium av verbal och visuell retorik i reklamfilmer. Rossolatos systematiserar och analyserar sina exempel utifrån de huvudkategorier som återges ovan i tabell 1, och aktualiserar också de kinetiska transformationerna genom sitt val av studieobjekt. Medan stillbilder saknar det talade och skrivna språkets klara åtskillnad mellan morfologiska, syntaktiska och semantiska enheter låter sig filmens montage av rörliga bilder lättare definieras i lingvistiska termer. Genom en analogi mellan språkets syntax och filmteknikens montage och sekvenser visar Rossolatos att överraskande övergångar mellan bildvinklar och/eller scener i ett ”filmiskt syntagm” ger upphov till retoriska effekter påminnande om sådana metataxer som asyndeton, chiasmus och tmesis. Andra retoriska effekter är inte kopplade till filmisk syntax och kan därför betecknas med termer som accoloration (upprepning av viss färg), metafor och paradox.[29]

Rossolatos undersökningar är bara ett av många aktuella exempel på en pågående prövning och omprövning av den visuella retorikens modeller inom filmstudier, studier av comics eller graphic novels, marknadsföringsforskning och kognitionsforskning. I detta interdisciplinära fält kan en mera konstvetenskaplig framtida uppgift vara att undersöka likheter mellan konstvärldens och reklamvärldens strategier i termer av globalisering och visuell retorik.

Väggtallrikar är ett område inom den finländska konstindustrin som sällan undersökts. Tallrikarna har vanligen uppfattats som representanter för den folkliga smaken och de har främst intresserat samlare och personer på jakt efter presentartiklar. Motiven valdes för att falla så många konsumenter som möjligt i smaken, och detta bidrog till att bilder med någon form av nationellt tema blev vanliga. En av de vanliga motivkategorierna utgjordes av finländsk arkitektur. I artikeln granskas hur man i Arabias väggtallrikar använt byggnader för att skapa betydelser.

Massproducerade väggtallrikar som fenomen hade sin storhetstid inom den finländska konstindustrin under 1900-talets tre sista decennier. Både konsumenters och producenters intresse fick en rivstart under 1970-talet och speciellt under de följande decennierna producerades ett flertal tallriksserier med samlarmotiv. Ofta marknadsfördes serierna som en form av investering, vilken skulle öka i värde med tiden. När inredningsidealen förändrades under 1990-talets andra hälft minskade intresset för de nyproducerade väggtallrikarna, och under 2000-talet har intresset för nya serier varit lågt. I stället har intresset för att samla äldre finländskt porslin ökat och i detta sammanhang har också vissa av de äldre väggtallrikarna blivit intressanta. Det är möjligt att få en överblick över de vanligaste motiven som finns till salu genom de stora webbutikerna som specialiserat sig på äldre glas och porslin. Här framkommer att majoriteten av motiven kan uppfattas ha någon slags nationell relevans, exempelvis i form av landskapsväxter, finländska djur eller konstverk, Kalevala eller arkitektur.

I den här artikeln undersöks hur arkitektur fungerat som nationella eller regionala symboler i Arabias väggtallrikar. Av särskilt intresse är användningen av väggtallrikar som medium och möjliga orsaker till att man valt de byggnader som avbildats. Som bakgrund till fenomenet presenteras väggtallrikarnas historia, funktion och värderingar med betoning på 1970- och 1980-talen. Motiven relateras därefter till hur arkitektur kan användas som symbol för identitet, företrädesvis nationell. Arkitektur förstås i det här sammanhanget i en vid mening som ett samlingsnamn för olika former av bebyggd miljö, inkluderande både folklig byggnadskonst och nationellt betydelsefulla monument.

Undersökningen bygger på en kartläggning av motiv i Arabias väggtallrikar och bordsporslin som innehåller byggnader. För att ge arkitekturmotivet en historisk bakgrund granskades även hur byggnader använts i Rörstrands äldre produktion av bordsporslin. Arabia grundades 1873 som ett dotterbolag till Rörstrand och i den tidiga produktionen användes ofta samma mönster såväl i moderbolaget som hos Arabia. Eftersom Arabia varit den främsta finländska producenten av porslin under 1900-talet har undersökningen begränsats till företagets produkter. Därtill är det Arabia som varit den huvudsakliga producenten av massproducerade väggtallrikar i Finland. Även mindre företag som Kupittaan Savi har gjort väggtallrikar med arkitekturmotiv, men inte som regelrätta samlarserier. Eftersom det i Arabias arkiv inte finns register som skulle ge en fullständig bild av de väggtallrikar med arkitektoniska motiv som företagen tillverkat har primärmaterialet bestått av avbildningar av väggtallrikar antingen i litteratur eller i second-hand butikers utbud på internet. Motiven har sedan införts i en katalog för att skapa en överblick av motivvalen. Därtill har information om väggtallrikarnas kontext undersökts via litteratur som behandlar företagens produktionshistoria eller verk om 1900-talets designhistoria.

Arkitekturmotiven i väggtallrikarna granskas utgående från den funktion som avbildningen ges när den reproduceras i det specifika mediet. En vanlig infallsvinkel i arkitekturforskningen är att förstå byggnader som symboler för något som antingen byggherrar, arkitekter eller byggnadernas användare vill förmedla. Lawrence J. Vale har i sin undersökning av relationen mellan arkitektur, makt och nationella strävanden konstaterat att exempelvis regeringsbyggnader har som central funktion att på ett metaforiskt plan förmedla information om politiska värderingar. Det viktiga är inte att den enskilda medborgaren förstår invecklade arkitektoniska program, utan det symbolvärde byggnaden laddats med.[1] Vale visar att arkitektur ges en enande symbolisk innebörd i situationer där betydelsen av nationen omformas, exempelvis då ett område uppnår självständighet efter att ha utgjort en del av ett kolonialvälde.

Även i Finland har arkitektur spelat en viktig roll då nationen konstruerades. Under slutet av 1800-talet väcktes frågan om vad som kunde definieras som finländsk arkitektur och hur den skulle undersökas. Historiografiska studier av konsthistoria som ämne och av områden inom arkitekturforskningen visar tydliga kopplingar mellan skapandet av nationen och växlande uppfattningar om vad som kunde anses vara finländsk arkitektur.[2]

Begreppsfloran gällande dekorativa tallrikar som skall hängas på väggen är brokig. Här används väggtallrik som ett generellt samlingsnamn. Väggtallrikar kan utgående från motivvalet indelas i flera underkategorier. Minnestallrikar är dekorerade med motiv som anknyter till en speciell händelse, exempelvis stora utställningar, kungliga familjenyheter eller världshändelser och är i regel försedda med ett årtal och inskription. Årstallrikar produceras i längre serier och är riktade till samlare. Vanligen tillverkas en tallrik om året och motiven skall tillsammans bilda en större helhet. Tallrikarna är försedda med ett årtal och motiven kan utgöra exempelvis scener ur Kalevala, finländska blommor eller presidenter. Jultallrikar är årstallrikar vilkas motiv är knutna till julen. Samlartallrikar är ytterligare en benämning som avser en dekorativ tallrik, antingen en väggtallrik eller en tallrik som ingår i en bordsservis, som produceras enkom för att samlas på. Väggtallrikar och deras motiv har sällan undersökts i en vetenskaplig kontext. Vanligen har de ingått som en del i en större undersökt helhet, som samlande av porslin eller psykologiska mekanismer bakom samlande. Historiografiska undersökningar av fenomenet saknas mer eller mindre helt. Den enda finländska företagshistorik som lyfter fram Arabias massproducerade väggtallrikar är Arabia av Marjut Kumela från 1987.[3] Ett urval av Rörstrands väggtallrikar presenteras i Rörstrands serviser, dekorer och modeller under 280 år av Bengt Nyström och Peter Stenberg från 2014.[4] Tallrikarna nämns inte i själva texten, men finns listade i katalogen. Den tidigare litteraturen som behandlar väggtallrikar tillverkade i Skandinavien har främst skrivits på 1970-talet. I En Københavnsk porcelænsfabriks historie från 1978 nämner Erik Lassen Bing & Grøndahls jultallrikar och bakgrunden till deras tillkomst. Per-Olle Jönsson gav i början av 1970-talet ut en serie småtryck om samlartallrikar. För denna undersökning har främst Samlartallrikar 1. Svenska årstallrikar m.fl. från 1973 varit till nytta. I övrigt är väggtallrikarna osynliga i designlitteraturen. I regel nämns väggtallrikarna inte i publikationer som mer allmänt behandlar skandinavisk eller finländsk design.[5]

Den amerikanska och engelska forskningen kring samlartallrikar behandlar dem främst i samband med undersökningar av samlandets mekanismer. Russel W. Belk har inkorporerat samlartallrikar på den amerikanska marknaden i sin undersökning i Collecting in a consumer society från 2001. Här granskas kritiskt framför allt företaget Bradford Exchange och dess produktion av samlarföremål och -tallrikar i begränsad upplaga. För att hitta ytterligare en källa i vilken samlartallrikar undersökts får man gå till Cathleen Flanagans artikel ”The time of the plate” i Journal of Popular Culture från 1973. Kortare och populärt hållna texter om fenomenet finns exempelvis i Keräilyn maailma från 1998, där Hannele Nyman skrivit om julen i Arabias produktion. En tjugo år äldre artikel av Holly Miller, ”Collectors Bullish on Plates” i The Saturday Evening Post år 1982 beskriver intresset för Bradford Exchanges samlartallrikar under tidigt 1980-tal.

Artikeln inleds med en sammanfattning av väggtallrikarnas historia och utveckling med fokus på Finland, samt hur de kan förstås som medium. Därefter beskrivs hur arkitektur kan förstås som en nationell symbol och tre större trender inom den finländska arkitekturen under 1900-talet. Som kontext för väggtallrikarnas motiv ges en allmän översikt över hur arkitektur använts i porslinsdekor. Därefter analyseras motivvalen utgående från hur de kan kopplas till de inledande frågeställningarna. Väggtallrikens ursprung hittas i 1800-talets Europa och industrialismen. Under seklets andra hälft hade levnadsstandarden stigit till en sådan nivå, att allt fler hade pengar över efter att de dagliga behoven var täckta. Medelklassen kunde intressera sig för samlande som hobby och ungefär samtidigt inleddes den industriella tillverkningen av samlarföremål.[6] Samtidigt blev samlandet ett led i skapandet av symboliska värden förknippade med borgerskapets nya position i samhället.[7]

Den tidigaste produktionen av samlartallrikar inleddes i England under 1800-talet då man tillverkade minnestallrikar för att uppmärksamma särskilda politiska eller samhälleliga händelser. Därtill producerade de stora porslinsfabrikerna väggtallrikar som var avsedda att betraktas som konstföremål. Danska Bing & Grøndahls jultallrik från julen 1895 med dekoren av F. A. Hallin räknas som den första riktiga samlartallriken. Harald Bing skall ha varit bekant med det Köpenhamnska borgerskapets tradition att till jul ge tjänstefolket en tallrik eller skål fylld med konfekt eller frukt. Tallriken var vanligen av trä eller metall, kallades jultallrik och kunde sedan hängas som dekoration på väggen i tjänstefolkets rum. Jultallrikarna i porslin gjordes i en begränsad upplaga och fick ett nytt motiv varje år.[8]

Andra fabriker både i Norden och i det övriga Europa tog snabbt efter. Rörstrand hade redan i slutet av 1700-talet tillverkat tallrikar med konstnärligt utformade motiv, som antingen avsågs som frukttallrikar eller som konstföremål. De fat som försetts med hål för upphängning är vanligen daterade till 1800-talets andra hälft.[9]  Rörstrands äldsta jultallrikar är odaterade, men har massastämplar som indikerar tillverkning mellan 1896 och 1906. Den äldsta daterade jultallriken är från 1904. I samband med att Rörstrand år 1925 flyttade tillverkningen till Göteborg slutade man producera jultallrikar.[10] Väggtallrikar blev populära på nytt under slutet av 1960-talet. År 1973 konstaterade Per-Ole Jönsson att den samtida svenska ”tallriksruschen” redan pågått ett tag. Han ansåg att det var Rörstrands nysatsning på jultallriksserier med start 1968 som var startskottet för det stora intresset för tallrikssamlande.[11] Följande år hade en konkurrerande produktion i liten skala börjat vid Hackefors.[12] Därefter exploderade utbudet av samlartallrikar från de svenska tillverkarna. Mellan åren 1971 och 1973 lanserade ett flertal av de svenska porslinsfabrikerna kontinuerligt nya samlarserier med motiv som morsdags- eller farsdagstallrikar, gratulationstallrikar och årets stad, utöver de klassiska års-, och jultallrikarna.[13]

Finländska Arabia inledde tillverkningen av jultallrikar på 1950-talet.[14] Före det hade fabrikens produktion av prydnadsföremål främst utgjorts av figuriner eller vaser.[15] År 1943 hade Arabia startat en specialavdelning för handmålade present- och prydnadsföremål eftersom det fanns en beställning på billigare konstindustriföremål riktade till en bred publik.[16] Under 1960-talet blev väggplattorna med stiliserade växtornament eller abstrakta, geometriska motiv populära inredningsföremål. Under 1970-talet ökade efterfrågan på presentartiklar och souvenirer ytterligare, samtidigt ökade konkurrensen med importerade varor. År 1976 introducerades därför idén om att ta upp tillverkning av samlartallrikar i begränsad upplaga. Årstallrikarna med Kalevala-motiv är de mest kända, den första tillverkades år 1976. Jultallrikar i större serier tillverkades från 1978. Därtill skapades i början av 1980-talet ett flertal serier av exempelvis äggkoppar, mors kopp, konsttallrikar, tallrikar med motiv som Finlands presidenter, seglande handelsfartyg eller jultomtar. Miniatyrtallrikarna i serien Botanica och Finlands landskapsblommor räknades till presentartiklar.[17]

Intresset för väggtallrikar och samlarserviser fortsatte in på 1990-talet, men mattades av vartefter inredningsidealen blev mer sparsmakade. Samtidigt övergick intresset för porslinssamling till andrahandsmarknaden. Efterkrigstidens design upplevde dessutom en renässans under 1990-talet, vilket innebar att vintage – gamla porslin- och glasföremål – blev populära i stället för nya produkter. Nyproducerade samlarföremål som i dag väcker stort intresse är mumin-muggarna, vilka följer beprövade mönster med begränsade upplagor, utgivna vid speciella tillfällen eller årligen. Väggtallriken som medium är tätt kopplad till dess funktion som samlarföremål. I sin samtid verkar väggtallrikarna ha tillmätts en närmast obefintlig konstnärlig betydelse. De klassificerades som massproducerade presentartiklar och avvisades av seriösa kritiker som kitsch. Framför allt har kritiken gällt de stora multinationella företag som utlovade att deras produkter skulle stiga i värde, trots att det i verkligheten sällan skedde. Ett bra exempel på synen på samlarföremålen och deras producenter hittar man i Russel W. Belks sammanfattning av firmornas marknadsföring under tidigt 1990-tal:

    ”As the advertisements suggest and as Roberts (1990) also reports, these mass-produced pieces are typically tiny miniatures, lovingly crafted by famous artisans in time-honored ways that reek of authenticity and promise to lend any would-be collector’s home a touch of enviable class. They are produced in limited editions of perhaps 25 000 pieces and the reader will become a serious connoisseur by simply completing a reservation application.”[18]

De flesta texterna om porslinssamling handlar i stället om porslin som getts hög status, exempelvis föremål från Meissen, Sèvres, de ryska porslinsmanufakturerna eller unika föremål designade av skandinaviska mästare. Samlande av väggtallrikar och vardagsföremål presenteras främst som exempel i mer psykologiskt inriktade undersökningar av samlandet som fenomen eller i praktiskt betonade kataloger för hobbysamlare.[19] I dessa sammanhang tolkas samlandet ofta som ett sätt att skapa betydelse. Det finns ett stort antal undersökningar som behandlar psykologiska aspekter av samlandet, men i denna studie ligger fokus på symbolvärdet och den identitetsskapande funktion som en samling kan anses ha. Russel W Belk anser att samlingen uppstår genom att man sammanför olika objekt till en ny helhet som kan fylla olika funktioner:

    ”[…] collecting is an act of production as well as consumption. Collectors create, combine, classify and curate the objects they acquire in such a way that a new product, the collection, emerges. In the process they also produce meanings. More precisely, they participate in the process of socially reconstructing shared meanings for the objects they collect.”[20]

Samlingen ges därmed ett symbolvärde utöver det som de enskilda delarna representerar. I sin samtid, det efterkrigstida samhället, representerade väggtallrikarna också det nya välståndet. Minna Sarantola-Weiss har konstaterat att efterfrågan på konsumtionsföremål och inredning ökade explosionsartat under det sena 1960-talet. Samtidigt ser man ett samband med den våg av urbanisering, övergång till lönearbete och flytt till tätorter som skedde vid samma tid. Vartefter den finländska urbana medelklassen växte behövde man också hitta ett konsumtionsmönster och en estetik som passade den egna gruppens värderingar. Sarantola-Weiss såg soffgruppen som en representant för det familjecentrerade umgänget kring TV-apparaten, medan väggtallrikarna också kan förstås som ett sätt att visa upp ägarens smak, bildning eller välstånd. Hemmet blev en plats där invånaren skapade och förstärkte sin egen identitet i en fortgående växelverkan med inventarierna.[21]

Här utgör väggtallrikar med motiv som anknyter till det nationella en produkt som de flesta potentiella kunder kunde tänkas eftertrakta. Den period under efterkrigstiden som vanligen lyfts fram i den finländska designens historia gavs både i sin samtid och bland nutida samlare en nationell betydelse. Designen var ett sätt för Finland att nå ut till den västerländska marknaden i en i övrigt strikt kontrollerad och politiskt osäker period. De föremål som kända designers producerade fick representera de nya finländska idealen.[22] Den nationellt samlande symboliken hos designföremålen är något som ofta dyker upp i texter om och för samlare. Exempelvis Helena Leppänen konstaterar att porslinet och dess dekor numera främst tolkas som ett stöd för den nationella gemenskapen och identiteten.[23] I det här sammanhanget är det förståeligt att finländska väggtallrikar med någon form av nationellt motiv blev populära uttryck för det finländska. Samtidigt utgjorde den växande turismen och behovet av reseminnen en tacksam marknad för den här typen av föremål. Produkter som uppfattades som ”typiskt finländska” eller med motiv av platser man besökte blev en viktig del i turismekonomin. Exempelvis i Arabias tidning Keramiikka ja lasi, riktad till handeln, presenterades under 1950-talet föremål som var avsedda för souvenirhandeln. Den symboliska användningen av arkitektur kan förstås ur ett flertal olika perspektiv. Lawrence J. Vale utgår från att byggnader med politisk betydelse kan fungera antingen på ett konkret eller ett symboliskt plan. Rent bokstavligt kan de vara försedda med inskrifter om byggnadens namn eller vad de skall påminna betraktaren om, medan den symboliska funktionen uppstår genom denotation. Vale argumenterar för att den politiska manipulationen av det offentliga rummet är avsedd att stöda rådande maktstrukturer. Det finns ofta en tydlig koppling mellan hur nya byggnader utformas eller hur gamla tolkas i det rådande politiska klimatet.[25] Speciellt i det senare fallet kan en byggnad kodas om och bli en symbol för något som den ursprungligen inte varit associerad med. Här kan värderingar som förknippas med en byggnads historia bli något som tas upp som en symbolisk egenskap i ett senare skede. Då blir också urvalet relevant då det kan beskriva vilka byggnader som varit tillräckligt betydelsefulla för att avbildas.

Under årens lopp har uppfattningen om vad som varit relevant arkitektur i den finländska kontexten varierat. Det är möjligt att identifiera tre större spår som intresserat inom den arkitekturhistoriska forskningen under 1900-talet. I samband med att konsthistoria blev ett eget universitetsämne under 1800-talets slut fick intresset för den finländska arkitekturen och dess historia fart. Ett problem som den tidiga forskningen brottades med var huruvida man kunde påstå att det i Finland fanns något som uppfyllde den internationella definitionen av arkitektur. I det här sammanhanget blev de medeltida slotten föremål för forskningsintresse och debatt. Vid sekelskiftet pågick ett aktivt arbete med att inkludera slotten i de nationella narrativen. Eftersom slotten var de största och äldsta bevarade byggnadsmonumenten uppfattades de ofta som representanter för lokal och nationell historia. Samtidigt sågs de som symboler för tiden under svenskt styre och blev därigenom problematiska i den nationella historieskrivningen. [26]

Inom konsthistorien skedde ett tydligt paradigmskifte vid tiden efter andra världskriget. I samband med att Lars Pettersson tilldelades professuren i konsthistoria vid Helsingfors universitet fördes den finländska arkitekturforskningen in på en ny och mer inkluderande väg, speciellt i relation till den regionala byggnadstraditionen. Samtidigt innebar efterkrigstiden en period då finländsk design och arkitektur fick stor uppmärksamhet internationellt. Det modernistiska formspråket fungerade som en kulturell bro till västvärlden och fick samtidigt symbolisera det finländska både inom hemlandet och internationellt.[27] Inom arkitekturen utgjorde modernismen en symbol för det nya, moderna samhälle som byggdes upp. Skapandet av en välfärdsstat krävde en ny och rationell arkitektur som skulle bidra till att utjämna skillnaderna i samhället. Den samtida arkitekturutvecklingen kommenterades främst i branschtidskriften Arkkitehti, men påverkade exempelvis inte ämnesvalet i finländska konstvetenskapliga avhandlingar i arkitekturhistoria.[28]

Under 1970-talet skedde en ny förändring i synen på arkitekturen. Genom den postmoderna betoningen av mångfald och historicism i kombination med ett generellt intresse för folkliga kulturyttringar och motstånd mot elitism minskade intresset för de modernistiska byggnadsverken. Den enskilda människans boende, traditionella byggnadstyper och bevarande av äldre kulturmiljöer fick istället en framträdande roll i arkitekturdebatten. Speciellt bevarandefrågor engagerade vanliga finländare och på många orter uppstod folkrörelser kring rivningshotade stadsdelar eller välkända byggnader. I många fall gjordes byggnaderna till symboler för kampen om rätten att påverka sin levnadsmiljö.[29] I en vidare mening kan man förstå de byggnadstyper som blev centrala i debatterna som en typ av monument över politiska strävanden eller folkrörelser. Eftersom monumentens centrala funktion var att etablera eller legitimera maktrelationer, sprida idéer eller symbolisera grupptillhörighet blir det samtidigt relevant att undersöka vilka dessa byggnader var och vad de kunde tänkas representera. Byggnader i Arabias porslin kan förstås som arkitektur med relevans i sin samtid. Att arkitektur kunde användas som motiv lärde man sig i Europa genom det kinesiska porslin som importerades via handeln med Asien. I Rörstrands produktion hittar man mytologiska eller historiska motiv, alternativt avbildningar av kinesiska förlagor i fajanserna på 1730- och 1740-talen.[31] Servisgods med arkitektur som motiv slog igenom på 1830- och 1840-talet, exempelvis med serien som folkligt kallats Svart Sverige. Motiven bestod av avbildningar av svenska slott och landskapsvyer, bland annat ur Ulrik Thersners Fordna och närvarande Sverige.[32] Motivvalet inspirerades av tidens intresse för romantiken och det engelska servisporslinets rika landskapsmotiv. Arabia började avbilda arkitektur i sina serviser under 1880- och 1890-talet. Från 1882 känner man till dekoren Helsingfors, året därpå lanserades Åbo. Serviser med finländska stads- eller landskapsmotiv tillverkades även en bit in på 1900-talet, bland annat Hangö, Borgå, Brahestad, Gamlakarleby, Tavastehus och Saimen. Därtill avbildades ett flertal olika städer på kaffekoppar. I priskuranterna nämns motivet Finska slott med början år 1893. Efter att Thure Öberg anställts vid Arabia år 1896 upptogs även bordsporslin med handmålade finländska landskapsmotiv.[34] Vikten av att ge produkterna en relevans för den inhemska marknaden kan ses i försök att namnge serier efter finländska företeelser eller orter. Exempelvis dekoren Sysmä som producerades mellan år 1912 och 1939 kunde med sitt finländskt klingande namn antyda att motivet bestod av vyer från orten i fråga. Det var ändå bara namnet som hade en lokal koppling, motivet bestod av landskapsvyer med slott och bergstoppar som hade föga att göra med Sysmäs natur eller byggnadskultur. Under 1920- och 1930-talen återupptogs produktionen av bordsporslin med de finländska slotten som motiv då Thure Öberg producerade dekor för tallrikar med slotten i Åbo och Viborg, Olofsborgs slott och Raseborgs slottsruiner som motiv. Slottsmotiven användes även i kombination med avbildningar av folklig byggnadskonst eller landskap i serien Monrepos vid samma tid. Hänvisningar till den folkliga byggnadskonsten förekom vid tiden i dekoren Mökki. Mellankrigstidens intresse för orienten utmynnade även i servisdekorer som Orient i vilken en för mellanösternregionen stereotyp byggnad med kupoltak, flankerad av två cederträd under halvmånens sken utgör motivet. Arkitekturen försvann nästan helt ur Arabias dekorer för bordsporslin efter andra världskriget. I stället dök den upp i väggtallrikarna. Där var olika slags byggnader ett vanligt återkommande motiv. De enskilda byggnaderna fick ofta representera en hel stad i en tallrik försedd med stadens namn. Oftast var det stadshuset eller den viktigaste kyrkan som valdes till symbol för staden.

Sammanställningar av Arabias väggtallrikar och deras motiv hittas främst i litteratur eller prislistor riktade till samlare. Information om motiven hittar man dels i priskuranter och kataloger i Arabias arkiv men också via nätbutiker som säljer vintage-keramik. En undersökning av fem stora nätbutikers utbud på väggtallrikar under vintern 2015-2016, samt genomgång av kataloger i Arabias arkiv visar att byggnader dyker upp i bakgrunden på väggtallrikarna under 1950-talet.[35] I Emilia-seriens väggtallrikar utgör gatuvyer en fond för det huvudsakliga motivet medan några av de jultallrikar som producerades med början 1954 har motiv som finländska bondgårdar, riksdagshuset eller Notsjö glasbruks huvudbyggnad.[36] Under 1960-talet blev det vanligare att olika organisationer eller företag beställde specialdesignade väggtallrikar. Dessa användes bland annat som företagsgåvor eller vid medelinsamling. En av de längre serierna som tillverkades under 1960-talet var Scoutstiftelsens årstallrikar med de finländska domkyrkorna som motiv, designade av Henrik Tikkanen. Därefter har olika lokala organisationer eller församlingar låtit tillverka väggtallrikar med hembygdens kyrka som motiv.

I de samlar- eller jultallrikar som producerades under slutet av 1970-talet och 1980-talet blev den folkliga byggnadskonsten ett viktigt inslag i motivvärlden. I samband med att Arabia lanserade Kalevala-årstallrikarna år 1976 inleddes en tydlig satsning på att tillverka ett brett utbud av väggtallrikar. I Kalevala-serien förekommer byggnader främst som bakgrund till de egentliga motiven vilka är kända händelser ur eposet. I den nya serie jultallrikar som började tillverkas 1978 och försågs med dekor av Raija Uosikkinen var motivet de olika finländska landskapen och för dem typisk, äldre byggnadstradition eller äldre stadsmiljöer. Exempelvis i tallriken från julen 1980 kan motivet härledas till Åland med Finströms kyrka i förgrunden, båthus och strandbodar samt dragande av vinternot i bakgrunden. De övriga landsbygdsmotiven innefattar vanligen en kyrka, för regionen typiska bondgårdar med tillhörande ekonomibyggnader, samt människor som är sysselsatta med olika vinteraktiviteter. Från och med 1984 utgörs motiven av stadsvyer, i vilka man kan känna igen kända byggnader från olika städer, trots att själva stadsbilden inte är verklighetstroget avbildad. Exempelvis i tallriken från 1988 ses Raumos rådhus i bakgrunden. År 1990 övertogs designen av jultallrikarna av Tove Slotte. Till och med 1998 var en central del i motivet olika typer av finländska egnahemshus från tidigt 1900-tal, alternativt bondgårdar, alla i vinterskrud.

De övriga väggtallrikarna med arkitekturmotiv som producerades under perioden var i huvudsak beställda av företag eller organisationer. Exempelvis användes olika företags huvudkontorsbyggnader som motiv i tallrikar som beställts i samband med jubileer, det samma gällde beställningar från olika församlingar. Arabia producerade också väggtallrikar med enskilda kända byggnader från olika finländska städer som motiv. Under 1980-talet gjordes en exklusiv samlarserie som återgick till motiven med de finländska medeltida slotten. Fem tallrikar återgav reproduktioner av Magnus von Wrights målningar av slotten i Åbo, Nyslott, Kastelholm, Tavastehus och Viborg ur Finland framställdt i teckningar från 1846. Under 1990-talet återgick Arabia till att producera keramiska väggplaketter, ofta i design av Heljä Liukko-Sundström. I sina verk använde hon ofta motiv som anknyter till röda stugor eller byggnadsdetaljer som spröjsade fönster. Plaketterna har exempelvis namn som Punainen tupa ja perunamaa (En röd stuga och ett potatisland).

I Arabias väggtallrikar är arkitektur en av de vanligaste motivgrupperna som använts. Tar man jultallrikarna från tiden mellan 1954 och 2003 som exempel har 25 stycken, alltså ungefär hälften, ett motiv som innefattar någon form av byggnad. Att arkitektur är ett vanligt motiv i den här typen av konstindustriföremål bekräftas när man jämför med olika internationella producenters utbud. För jämförelsens skull granskades också de minnestallrikar ur Rörstrands sortiment som finns avbildade i katalogen till Rörstrands serviser där 45 tallrikar är försedda med en ensam byggnad eller ett ensamt monument, medan nio har motiv som innefattar flera. I jultallrikarna är fördelningen mycket jämnare, tolv tallrikar har enskilda byggnader som motiv medan elva har flera. Här är det framför allt frågan om gatuvyer som utgör en fond för det egentliga motivet.[37] De första jultallrikarna som producerades efter uppehållet hade som motiv Nya Älvsborgs fästning (1965) och Nääs slott i Västergötland (1966). Avbildningar av arkitektur i finländskt porslin kan anses ha en tydlig koppling till samtida uppfattningar om arkitektur med nationell betydelse. Under tidigt 1900-tal var det framför allt de finländska slotten som avbildades i Arabias produktion, parallellt med realistiskt utförda stadsvyer. Efter 1950 blev abstrakta motiv eller växtmotiv vanligast i bordsporslinet medan arkitekturen flyttade till väggtallrikarna. De gamla slotten byttes ut mot lokala stadshus eller kyrkor, eller mot folklig byggnadskonst och regional byggnadskultur. Denna utveckling går hand i hand med hur uppfattningen om den finländska arkitekturen förändrats. Under tiden före och strax efter Finlands självständighet var sökandet efter den egna konsten och arkitekturen präglad av internationella definitioner av begreppen. Här passade de gamla borgarna från svenska tiden väl in, som representanter för kontinuitet och förvaltningstradition. Efter 1950 förändrades synen på vad som kunde räknas till arkitektur. Vartefter enklare byggnadsverk kunde undersökas ur ett arkitekturhistoriskt perspektiv blev också yngre och mer modesta byggnader relevanta. Under decentraliseringens tidevarv på 1960- och 1970-talen blev det också viktigt att lyfta fram det lokala styret. Som exempel kan man hitta avbildningar av den egna ortens kyrka eller stadshus på jubileums- eller samlartallrikar. Uppfattningen om den regionala särarten i byggnadstradition och landskap fick allt större plats i väggtallrikarnas motivvärld under slutet av 1970-talet. Samlarserier med vyer och byggnader från olika landskap blev populära, liksom även rent romantiska vyer med idealisering av den röda stugan. Romantiseringen av landsbygden kan också ses som ett uttryck för hemlängtan hos de stora skaror finländare som vid tiden flyttade från landsbygden in till de större tätorterna.

Att göra byggnader till motiv på samlartallrikar bidrog till att skapa betydelse. I den egna samlingen kunde man hänga tallrikarna så att de passade in i inredningen och den egna smaken. Dessutom antydde motivet att man var en del av den uppfattning om hembygden, regionen eller nationen som representerades. Faten gjordes i begränsad upplaga, vilket bidrog till att skapa en känsla av exklusivitet. Det var bara en mindre skara som kunde ta del av budskapet, vilket ytterligare bidrog till att förstärka det. Väggtallrikens format gjorde den samtidigt tillgänglig för vem som helst. Tallrikarna var lätta att sprida och kom förpackade i en låda som var anpassad för att kunna postas. Samtidigt var väggtallriken i samtiden uppfattad som ett investeringsobjekt, något som kunde öka i värde för framtida generationer. Åtminstone var det så tallrikarna marknadsfördes.

Samlartallriken är ett barn av sin tid och utgör en symbol för det tidiga 1970-talets förändrade samhälle. Att använda arkitektur i väggtallrikarna kan förstås som en del i en lång tradition av nationalromantiska föreställningar. Motiven speglar samtidigt en förändring i uppfattningen om vad som var nationellt i arkitekturen. Både omkring år 1900 och efter andra världskriget var det meningsfullt att skapa artefakter som skulle påminna brukaren om grundvärderingar, traditioner och hemkänsla. Samlarna kunde genom den egna kurateringen bli en del av detta system och därmed bidra till att upprätthålla den representerade idén om ett sammanhang – både lokalt och som en del i en större nationell berättelse.

Bokrecension. En av människans svåraste uppgifter tycks vara att låta saker vara i fred. Vi är av naturen verksamma djur. Därtill hyllar vår västerländska kultur förändring som något gott i sig. Vi uppmanas till intolerans mot alla skavanker. Vi intalas att allt kan bli bättre. Att uppskatta och lita på det givna ingår inte i vårt sätt att se på världen. Vi letar projekt istället.

Det här märks inte minst inom arkitekturen. Gamla hus och miljöer tenderar att i första hand ses som hinder för något nytt, i andra hand som råvara till make-over och i tredje hand – när ingrepp i det befintliga verkligen är förbjudna – som attraktiv inramning till egna, ultramoderna projekt.

Renommésnyltningen i kulturhistoriska miljöer avslöjar, genom sin status- och prishöjande effekt på det nya, det gamlas verkliga värde. Ändå har man inom byggbransch och arkitektkår märkligt svårt att erkänna byggnadsbeståndets historia och autenticitet som en källa till välbefinnande och välstånd.  Bevarande och byggnadsvård ges låg status, låg prioritet och ynkliga resurser. Restaurering betraktas av professionella som en smal specialitet, av allmänheten som en hobby för sommarstugan.

Men kanske är en omprövning på väg?

År 2104 utgavs i USA en liten arkitekturteoretisk skrift med ett intressant innehåll. Preservation is overtaking us är den holländske arkitekten Rem Koolhaas och hans firma OMA:s arkitekturmanifest.  Restaureringar och lågmälda tillägg sägs här representera arkitekturens framtid – inte fler metallglänsande höghus i sf-inspirerad skepnad.

Det budskapet har vi förstås anat länge måste komma. Trenden med stadsdelsstora monsterbyggen, identiskt lika jorden runt, är ju varken smart, smakfull eller hållbar. Därför är den dömd att gå ur tiden likt andra resursslukande kolosser som dinosaurer och romarriket. Men Rem Koolhaas är varken historiker eller miljöexpert. Han är en så kallad stjärnarkitekt med internationell karriär. Som slagkraftig senmodernist är han mest berömd för sin 90-talsslogan ”fuck the context” och propagandan för ”bigness”.

Vad kan då ligga bakom Koolhaas omvändelse? Den bitvis snåriga texten i Preservation is overtaking us ger inte en förklaring utan flera. Dock löper boken igenom två trådar: kritik av ny arkitektur och uppvärdering av den gamla.

I en av två tryckta föreläsningar berättar Koolhaas hur uppdraget år 2002 att undersöka bevarande i Bejing förde honom nära hans innersta dröm – ”en arkitektur som gör ingenting”. I en nyckelpassage fortsätter Koolhaas: ”Jag har alltid förfärats över att avhållsamhet är den del av arkitekturens repertoar som aldrig beaktas. Kanske borde det inom arkitekturen, ett fack som i grund och botten förväntas ändra på saker den stöter på (ofta innan eftertanke), finnas en lika viktig gren ägnad åt att inte göra något.”

I bokens andra föreläsning beskriver Koolhaas hur marknadsekonomins makt – ”The Yen-Euro-Dollar-Regime” – på trettio år urholkat arkitekturen från nytta till bling. Efterkrigstidens allvar har lämnat arkitekturen, och arkitekter måste verka i alltmer ovärdiga sammanhang. Begreppet stjärnarkitekt – ”som vi all vet en förlöjligande term” – har myntats.  Stjärnarkitekturen jagar det nya och unika och präglas av ”avskyvärd glamour och överförenkling”. Som motstrategi anger Koolhaas bevarande, lämpligen brett tolkat som omhändertagande av det befintliga i form av byggnader, arkitektur och liv på platsen. Bokens term preservation innefattar alltså vad som på svenska skulle kallas omväxlande bevarande, restaurering, renovering, komplettering och kanske också det flexiblare – och farligare – förädling.

Sådant bevarande blir för Koolhaas både en personlig väg att undfly den pinsamma stjärnarkitektstämpeln, och en tillflykt för arkitekturen i en tid då det ekonomiska systemet omöjliggör seriöst, samhällsfinansierat och socialt nödvändigt byggande. Bevarande ses också som ett sätt att – utan nya former – skapa kulturell relevans. Speciellt i beskrivningen av sitt projekt för museet Eremitaget i S:t Petersburg visar Koolhaas sin uppskattning av och vilja att bevara det befintligas autenticitet, det omodernas kvaliteter och rikedomen av historiska spår.

På basis av Koolhaas uttalanden och praktik, och på OMA:s utställning Cronocaos vid Venedigbiennalen 2010, rekonstruerar arkitekturprofessorn Jorge Otero-Pailos i bokens andra del följande arkitekturmanifest åt OMA:

    Stjärnarkitekturen är död.
    Nya former är inte längre relevanta.
    Bevarande är arkitekturens räddande fristad.
    Bevarande skapar relevans utan nya former.
    Bevarande är arkitekturens formlösa efterträdare.

De fem punkterna är stimulerande snärtiga. Tyvärr bidrar Otero-Pailos analys sällan till att ge dem också stringens. Mest givande är kanske resonemanget om den sista punkten, som berör även den besläktade 4:an och den obskyrare 3:an. Utgångspunkten i Otero-Pailos tolkning är att bevarande – här lämpligen förstått som konsten att förstå och förvalta befintliga miljöers särdrag – är arkitekturens kärna. Därav följer att arkitektens kreativitet, som traditionellt förknippas med uppfinnande av nya former, bör omdefinieras som hantering av de gamla. ”Arkitekturen räddas från att bli förlegad och framstår som samtida när den via bevarande hanteras och omhanteras som kulturellt betydelsefull”.

Hur kan då en framtida arkitekt vara kreativ? Otero-Pailos lyfter fram supplementet som det arkitektoniska grepp som samtidig kan ge bevarande, restaurering och utveckling. Ett supplement kan ju vara att ersätta en gammal del med en identisk ny, att ersätta en gammal del med en förändrad ny, eller att göra ett kompletterande tillägg. Tillägget kan vara materiellt i form av en byggnad eller byggnadsdel, eller icke-materiellt i form av ljus, film, guidning – eller av något byggt, men designat så att det smälter samman med det befintliga och därmed är ”formlöst”.

Budskapets provocerande del för arkitekter, som ju är vana att uttrycka modernitet och synas via sina verk, torde vara att underordna sig andra epoker och acceptera osynlighet i produkten. Men det erbjuds rik kompensation i processen. Vad varken Koolhaas eller Otero-Pailos lyckas förmedla är hur spännande och lustfyllt utforskandet av äldre arkitektur kan vara, och vilken sporre till kreativitet och uppfinningsförmåga det är att ha bevarande som utgångspunkt. Det är arkitekturprofessorn Mark Wigley som i bokens förord lyfter fram denna förföriska aspekt: ”… bevarande/här lämpligen tolkat som restaurering, ö a/ är en framåtblickande konstform, en utmaning på högsta nivå för både intellektet och formgivningsförmågan”. Han påminner oss också om att restaurering är konsten att ingjuta nytt liv, och därmed en hyllning till livet självt.

Ibland är det katastrofer som får kulturer på tomgång att återfå kreativiteten. Kanske är Koolhaas/OMA:s preservation turn helt enkelt en fasett av västvärldens återbrukstrend i klimathotets skugga. Efter upptäckten att gårdagens mode, inredning och matvaror kan räddas ur secondhand-affärer och containrar och fungera förträffligt, är det arkitekturens tur att uppvärderas och få förlängt bäst-före-datum. Vinsterna med återbruk är ju flera. Förutom att spara resurser åt både planeten och plånboken stimulerar dessa nygamla grejor vår fantasi, utmanar vår skaparförmåga och ger oss en intressantare, mer varierad värld. Vem vill omges av bara nyproducerade föremål och hus?

Då är det bra mycket roligare att acceptera att nytt inte alltid är bäst och öppna sitt sinne för forna formspråks charm. Kort sagt, göra en Koolhaas.

Vi konsthistoriker som verkar vid Åbo Akademi eller det finskspråkiga Åbo Universitet (Turun yliopisto), brukar känna till den egna stadens viktigaste byggnader och monument, däribland före detta Kungliga Akademins forna byggnad.  Efter en förödande stadsbrand 1827 förflyttades lärosätet från C.C. Gjörwells och Carlo Bassis stramt nyklassiska Akademihus till kejsar Alexander I:s huvudstad Helsingfors. De två nu verksamma universiteten grundades däremot i språk- och lokalpatriotisk glöd under de första åren i det självständiga Finland. Under min studietid på 1970-talet besökte och studerade vi gamla Akademihuset i flera sammanhang, och inte minst därför var överraskningen stor, när Lars Berggren en gång drog min uppmärksamhet till den minnestavla som är fästad i byggnadens huvudfasad: det var som om jag aldrig förut hade sett den.

Den gången fick jag skjuts från jobbet med Lasse och oväntat stannar han bilen mitt framför den ärevördiga fasaden. Framför oss, i fönsterraden till vänster om huvudingången och mellan de två sista fönstren, finns en minnestavla i röd polerad granit. Hur skulle jag översätta den krystade, enbart på finska ingraverade texten? Vårt samarbete ledde till följande formulering:

Från denna plats

där St. Laurentii prebendehus fordom stod

har MIKAEL AGRICOLA

vår av Gud kallade reformator

utsänt den första finska boken

därigenom skapande en i Norden verksam andlig makt

i vars skydd Finlands folk kommit till insikt om sitt väsen

och mognat till stora historiska gärningar.

*1542*1942*

Det är påfallande att minnestavlan inte förmedlar någon information om textens upphovsman eller andra bakomliggande aktörer och institutioner, och att tillkomsttiden dessutom är otydligt avgränsad. Ingen explicit information, inte heller några historiska undersökningar har kommit till min kännedom. Men i en äldre, på finska utgiven Agricola-litteratur framgår att man hade utmärkt året 1942 som ”den finska bokens jubileum”. Dagstidningar och tidskrifter i Helsingfors, Åbo, Vasa och Tammerfors publicerade då artiklar om dels 400-årsminnet av Agricolas ABC-bok (nu ofta daterad till 1543) och dels 300-årsminnet av den finska Bibeln. Samma år utkom dessutom en av litteraturforskaren Lauri Viljanen författad artikel och det var ingen slump att temat i den behandlades under rubriken ”Boken och kriget”.  I juli 1942 hade ett krig mot Sovjetunionen pågått i ett års tid.

Sommaren 1941, efter det korta vinterkriget 1939-1940, och en efterföljande ansträngd balansgång mellan stormakterna, hade Finland anfallit Sovjetunionen. Inledningsfasens militära framgång hade sedan övergått i ockupation av vidsträckta sovjetiska territorier vid Ladoga, Svir och Onega.  Ockupationen varade från sommaren 1941 till sommaren 1944. Men redan 1943 började allt flera hysa farhågor om ett eventuellt nederlag.

Kriget avslutades med nederlag, och orsakerna och dess berättigande har redan länge dryftats i litteraturen, liksom även många av ockupationens följder. I Sovjetkarelen handlade det om selektiv diskriminering av befolkningen, fångläger, ekonomisk och vetenskaplig exploatering, samt ansträngningar genom vilka man försökte övertyga ateister och lokala ortodoxa kristna om förträffligheten av de finska nationalkyrkorna – den lutherska och den finsk-ortodoxa.

Eftersom Akademihusets minnestavla inrättades mitt i brinnande krig, måste projektet ha varit underkastat Finlands strikta krigscensur.  Det är därför också rimligt att anta att de medverkande bestod av ett antal välkända och etablerade finskspråkiga inrättningar, sådana som exempelvis Finska litteratursällskapet i Helsingfors, Finska historiska föreningen i Åbo (egentligen Turun historiallinen yhdistys); därtill kanske ännu någon finsk-nationalistiskt sinnad professor vid Åbo och Helsingfors universitet.

I minnestavlans text möter oss en förgången tids retorik som genomgående präglas av nationalistiskt och evangelisk-lutherskt patos och hegelianska teleologier i vilka en nationell – och språklig frigörelse – först leder till ”mognad” och slutligen till ”stora historiska gärningar”. Vad härmed menas förblir outsagt. Texten består av en enda mening, lång och slingrande, som klingar ut i tystnad.

Eventuellt kunde beslutet att inte hugfästa krigshändelser förklaras som strategiskt klok försiktighet och politisk framsynthet. Men hypotesens trovärdighet minskas av den akademiska elitens numera välkända krigsiver och revanschism (som särskilt under de två första krigsåren låg i öppen dag). Ett talande exempel från samma tid och samma stad hittar man i ett i storfinsk anda skrivet Minnesord som inleder Finska historiska sällskapets i Åbo publikation VIII. Här hyllar professorn i allmän historia vid Turun yliopisto Kaarlo Jäntere först det framgångsrika anfallet och sedan det första och andra krigets militära offer. Publikationen var tillägnad universitetets stupade unga historiker – en avled i slutet av vinterkriget och tre under det nya krigets första månader – och hela dess innehåll består av deras lärdomsprov.

Minnestavlans tystnad, det outsagda, bör enligt min uppfattning snarast tolkas som en retorisk akt vilken den krigstida publiken förväntades genomskåda och dessutom förhoppningsvis även låta sig hänföras av. Idag torde det vara mera osäkert hur bevandrad läsaren är i 1900-talets historia. Det är också oklart hur många läsare som över huvudtaget kan tänkas knäcka den ålderdomliga koden eller stanna inför minnesmärket.


Långt efter Lars Berggrens och mitt samtal vid Agricolas minnestavla väckte den hos mig minnet av en stor modernistisk diktare vars texter jag lärde känna i det sena 1970-talets Aten. K.P. Kavafis beröms för sin egenartade blandning av talspråk med växlande arkaiserande element av sitt uråldriga modersmål. Han levde aldrig i den grekiska nationalstaten utan skapade sin konstnärliga idealbild av en såväl etniskt som kulturellt blandad och tolerant hellenistisk kultur i det brittiskt styrda Alexandria. Här får Kavafis nu framträda som en mästare i det lilla formatet. Hans historiska fragment handlar ofta om en sista blomstring – en, som det kan förefalla, evig ungdomstid; de brukar också innehålla diskreta anspelningar, namnet av en person, något årtal, eller andra till synes betydelselösa detaljer genom vilka Kavafis upplyser (och varnar) sin läsare om förestående olycka och förödelse. Hans poetiska röst är lågmäld och behärskad, den växlar mellan ironi och en slags förklarad resignation. Vad Akademihusets Mikael Agricola-minnestavla påminner mig om är just detaljerna, dessa till synes ovidkommande detaljer – Kavafis järtecken. I vårt fall handlar det om årtalet 1942.

Tack vare utbytesprogrammet ERASMUS+, har jag under läsåret 2015-2016 haft förmånen att bo och forska i Paris. En av mina favoritsysselsättningar, under min tid i Paris, var att bege mig ut på vandringar för att inspektera stadens monument.

Under en av dessa vandringar lade jag märke till en tom piedestal på Place de l’Île-de-Sein i det 14:e arrondissementet i södra Paris. Avsaknaden av staty var påtaglig. Monumentforskaren i mig vaknade till liv och jag bestämde mig för att undersöka piedestalen närmare. Inskriptionen upplyste om att monumentet var tillägnat François Arago (1786–1853) – astronom, fysiker och politiker. Jag noterade att även gatan invid monumentet, Boulevard Arago, är uppkallad efter honom. Placeringen i den omedelbara närheten av Paris observatorium visade sig ha en symbolisk betydelse; Arago arbetade där under merparten av sin vetenskapliga karriär och fungerade även som dess direktör från 1843 fram till sin död 1853. Monumentets ofullständiga skepnad fick också sin förklaring: en skylt på piedestalen talade om att monumentet invigts 1893 och att dess staty förstörts av Vichyregimen 1942.

Under den tyska ockupationen av Frankrike pågick en systematisk monumentförstörelse och många bronsgubbar gick samma öde till mötes som Arago. I oktober 1941 utfärdade Vichyregimen en lag som stadgade att statyer och monument utförda i icke järnhaltiga metaller, på offentliga platser och i administrativa byggnader, skulle insamlas och nedsmältas för att användas inom industrin. En kommission tillsattes för att bestämma vilka verk som skulle bevaras och vilka som skulle nedsmältas. Kommissionen beslöt att verk med ”obestridligt historiskt eller konstnärligt” värde skulle bevaras. Däremot beslöts att ”obestridligt medelmåttiga” verk, samt sådana som personer med ”god smak” länge ansett att borde avlägsnas, stod först i tur. I förteckningar sammanställda av kommissionen framkom vilka verk som skulle bevaras och vilka som skulle nedsmältas med specificerade tidpunkter för verkställandet. I februari 1942 hade nio av totalt elva förteckningar över verk som dömts till nedsmältning verkställts, de resterande två sattes aldrig i verket.

En stor mängd av de insamlade verken forslades till ett lager på 112 Avenue du Général Michel Bizot i det 12:e arrondissementet. Här fotograferade Pierre Jahan (1909–2003) många av de nedtagna och vandaliserade verken strax innan deras nedsmältning. År 1946 publicerades fotografierna i bokform (La mort et les statues), tillsammans med en serie korta kommentarer av dramatikern, poeten och filmskaparen Jean Cocteau (1889–1963).

För att återgå till det numera stympade monumentet över Arago så kunde skylten på piedestalen upplysa om ett annat konstprojekt tillägnat samme person – ett så kallat ”monument imaginaire”, utfört av den nederländske konceptkonstnären Jan Dibbets (f. 1941). Projektet går egentligen under namnet L’Hommage à Arago (1994) och består av en serie medaljonger (135 st.) utspridda i Paris längs med Parismeridianen, som passerar genom staden från norr till söder. Meridianen passerar även genom det gamla monumentet och i det har en av medaljongerna monterats. Medaljongerna är 12 cm i diameter och bär texten ”ARAGO”, samt bokstäverna ”N” och ”S” för att indikera riktningen för meridianen. Skylten gav ingen förklaring till sambandet mellan Arago och meridianen, men mina efterforskningar visade att Arago arbetat med mätning och beräkning av Parismeridianen.

Det Dibbetska verket figurerar även i bestsellern Da Vinci-koden av Dan Brown, men här har författaren dock tagit sig den konstnärliga friheten att omplacera medaljongerna för att bättre passa in i berättelsen.

Medaljongerna i L’Hommage à Arago är utförda i brons – materialet är en referens till den traditionella monumentalskulpturkonsten. Om idén bakom verket har Dibbets berättat att han velat skapa ett ”monument”, utan monumentalitet. Med L’Hommage à Arago har Dibbets på ett finurligt sätt gett nytt liv åt det vandaliserade och stympade monumentet, som påminner oss om – förutom en historisk person – en mörk period i historien.

I ett litet och mörkt rum, insprängt mellan två våningsplan på Museo H.C. Andersen i Rom, finns skulptören och utopisten Hendrik Christian Andersens (1872–1940) efterlämnade material: brev, dokument, testamente, kvitton, anteckningar, tidningsurklipp, fotografier (hit har jag bara fått tillträde en gång, när museichefen själv – och inte en av hennes medarbetare – vid ett tillfälle hjälpte mig; vanligtvis får man sitta i ett rum på andra våningen och vänta på att materialet ska bäras upp, kassett efter kassett). Trots vissa språkliga och stilistiska brister var Andersen en flitig brevskrivare och han hade ett stort kontaktnät, i såväl USA som Europa. Han korresponderade och var vän med författaren Henry James (1843–1913), en relation som Colm Tóibín vackert skildrar i romanen The Master från 2004, samt biltillverkaren och industrimannen Henry Ford (1863–1947). Paul Otlet (1868–1944) och Henri La Fontaine (1854–1943), två av fredsrörelsens företrädare, hade Andersen ett nära samarbete med under flera år – även om det som mycket annat i hans liv aldrig gav något konkret resultat.

Ernest Samuels noterar i Bernard Berenson: The Making of a Legend (1987) att Andersen ibland besökte Villa I Tatti, konstforskaren och konnässören Bernard Berensons (1865–1959) hem strax utanför Florens (i dag The Harvard Center for Italian Renaissance Studies). Dessutom hade Andersen kontakt med såväl kungligheter som politiker, från både vänster och höger, däribland Benito Mussolini (1883–1945).

Ytterligare en av alla personer som Andersen brevväxlade med var författaren Gabriele D’Annunzio (1863–1938). I arkivet på Museo H.C. Andersen återfinns ett brev till Andersen, daterat den 26 juli 1926, i vilket D’Annunzio skriver om Andersens ”admirable book”, ”the muscular power” i hans skulpturer och att han hoppas på att återigen få besök av honom på Il Vittoriale, D’Annunzios hem vid Gardasjön sedan 1921.[1] Med ”admirable book” avses troligtvis Creation of a World Centre of Communication, en påkostad foliant som Andersen gav ut 1913 och i vilken hans stadsplaneprojekt ”World Centre of Communication” presenterades. Och om man får tro D’Annunzio hade Andersen varit på Il Vittoriale (”come […] to se me again at Vittoriale), något som Francesca Fabiani inte alls tar upp i Hendrik Christian Andersen: la vita, l’arte, il sogno: la vicenda di un’artista singolare från 2003, det i dag mest heltäckande arbetet om Andersens liv och verk.

Att Andersen och D’Annunzio träffades och hade kontakt är egentligen inte så konstigt. Deras liv, konstnärskap och karriärer har nämligen en del beröringspunkter.

För det första: Andersen föddes under enkla förhållanden i Norge, växte upp i USA och kom via studier i Paris till Rom i slutet av 1800-talet och blev snabbt en del av stadens societetskretsar. D’Annunzio, som föddes i Pescara vid Adriatiska havet, kom förvisso från en annan bakgrund – hans far tillhörde en förmögen familj och var under perioder borgmästare – men han anlände också till Rom i slutet av 1800-talet. Och precis som Andersen blev han snart indragen i det romerska societetslivet, något som han själv har skildrat i journalistiska (skvaller-) texter från dessa år. Detta går det att läsa om i Göran Häggs fascinerande biografi D’Annunzio. Dekadent diktare, krigare och diktator, som kom ut 2015. Troligtvis var det i dessa miljöer som Andersen och D’Annunzio lärde känna varandra.

För det andra: Andersen var egentligen skulptör men började efter några år utan större konstnärliga framgångar att utarbeta ett stadsplaneförslag tillsammans med Ernest Hébrard (1875–1933), en fransk arkitekt, arkeolog och stadsplanerare, som han hade träffat på Villa Medici i Rom. Stadsplanen utformades i ett Beaux Arts-inspirerat formspråk kring tre kärnområden: för idrott, konst och vetenskap. Målsättningen var att samla alla ledande idrottsutövare, konstnärer och vetenskapsmän här och bilda ett viktigt kunskapscentrum. Detta skulle resultera i avgörande bedrifter, konstnärliga genombrott eller forskningsrön, som omedelbart skulle spridas över världen genom radiovågor från ett 320 meter högt torn. Genom att alla människor (oavsett nationstillhörighet, klass, kön etcetera) på så vis skulle få tillgång till samma information vid samma tidpunkt kunde projektets mål uppnås: att främja mänsklighetens utveckling samt fred och gemenskap.

Trots alla ansträngningar – publikationer, medarbetare, resor, konferenser, delvis finansierat av hans förmögna svägerska – stannade Andersens projekt på ritstadiet. Däremot uppförde han ett mindre palats – kallat Villa Helene (ibland Villa Hélène) – i sekelskifteskvarteren norr om Piazza del Popolo i Rom. Här hade han sin bostad och ateljé, men palatset var också, med nutida språkbruk, ett ”showroom” för stadsplaneutopin. Hit kunde människor komma för att se närmare på skisserna och diskutera projektets förtjänster. I slutet av 1900-talet blev det, helt enligt Andersens egen vilja, ett museum (kanske ett av Roms minst besökta?): fullt med hans många monumentalskulpturer, beställningsverk, modeller och skisser.

D’Annunzio var i huvudsak författare (och en framgångsrik sådan ska tilläggas – även om han ständigt hade ekonomiska problem). Men under första världskriget blev han också en firad stridspilot och senare, 1919–1920, ledde han det kortlivade ståthållarskapet Carnaro i staden Fiume, dagens Rijeka i Kroatien, efter att ha iscensatt en kupp. Den genomfördes av ungefär 2 500 italienska soldater med målet att återansluta staden, vars befolkning i huvudsak var italiensktalande, till Italien, som hade förlorat kontrollen över området några år tidigare, i samband med det så kallade Londonfördraget.

Den ”lyriska diktaturen” misslyckades (naturligtvis) och staden tillföll senare Jugoslavien. Därefter drog sig D’Annunzio tillbaka till Il Vittoriale – delvis i en form av husarrest; fascisterna och framför allt Mussolini själv ville hålla honom borta från maktens centrum i Rom. På platsen fanns sedan tidigare en villa som tillhörde konsthistorikern Henry Thode (1857–1920). Denna hade dock konfiskerats av fascisterna, som nu gjorde så att D’Annunzio fick överta området för enbart 360 000 lire. Tillsammans med arkitekten Giancarlo Maroni (1893–1952) utvecklade han det sedan till ett eklektiskt komplex bestående av bland annat bostadshuset La Prioria, med D’Annunzios omfattande bibliotek, konstsamlingar, en ”haremsavdelning” och ett badrum av modernistarkitekten Giò Ponti (1891–1979), en stor park dit bland annat D’Annuzios båt MAS hade fraktats, en amfiteater och allehanda kuriositeter. I dag är hela anläggningen ett museum: Il Vittoriale degli Italiani.

Både Andersen och D’Annunzio förvandlades alltså från konstnärer och författare till män med stora politiska visioner. Men allt som nu finns kvar är hemmen, mikroutopier med en privat och drömsk karaktär, i gränslandet mellan tradition och modernitet. Kanske kan de i dag bäst beskrivas och förstås som materialiserade fantasier. Med Theodor W. Adornos (1903-1969) ord, lånade från ett helt annat sammanhang, är det hur som helst här som Hendrik Christian Andersens och Gabriele D’Annunzios döda visioner är begravda.

I min forskning kring bildframställningar av manliga helgons sexuella frestelser, ingår en ikonografisk studie av två specifika händelser i sankt Benedikt av Nursias (480–543) liv. Historierna har återberättats av Gregorius den store (540–604) i helgonets biografi Dialoger. De utspelar sig i Subiaco, en liten stad drygt 50 km öster om Rom. Benedikt anlände till platsen som tonåring efter att ha flytt från sina studier i den enligt honom alltför omoraliska och syndiga staden Rom. De första tre åren i Subiaco spenderade Benedikt ensam i en grotta en dryg kilometer uppe i bergen. Gregorius beskriver hur djävulen en dag frestade den unge mannen svårt genom att väcka till liv minnet av en kvinna han en gång träffat. Benedikt förgicks nästan av sitt köttsliga begär och var nära att lämna grottan för att återgå till det världsliga livet.  I sista stund lyckades han emellertid ta kontroll över situationen genom att klä av sig naken och lägga sig i ett intilliggande ros buskage med nässlor. Smärtan som kroppen utsattes för gjorde att helgonet kunde överkomma frestelsen och återgå till sitt asketiska leverne i grottan. Efter att ha blivit påhälsad av en präst och upptäckt av en grupp herdar, lämnade Benedikt till slut sin grotta och flyttade så småningom tillsammans med en mindre grupp anhängare in i ruinerna av kejsare Neros forna villa. Här instiftade helgonet den första benediktinerordern.

Den andra händelsen vars ikonografi jag studerar, sker efter att Benedikt spenderat drygt tjugo år i Subiaco. Gregorius beskriver hur den avundsjuka prästen Fiorenzo sände sju nakna unga flickor att dansa i klostrets trädgård för att fresta helgonet och hans unga munkar. Händelsen blir upprinnelsen till att Benedikt lämnade Subiaco för gott och i stället grundade klostret Montecassino drygt hundra kilometer söderut. Benedikt räknas idag som det västerländska munkväsendets fader och platsen där helgonet en gång grundade sin ordern har en stor betydelse för den katolska världen och helgonkulten kring Benedikt. I nära anslutning till de kejserliga ruinerna står sedan 600-talet klostret Santa Scolastica. Grottan där Benedikt levde som eremit är i sin tur sedan 1100-talet ett kapell inbyggd i kyrkan till Santa Scolasticas systerkloster Santo Speco (den heliga grottan).

I anslutning till Santa Scolastica finns ett större bibliotek specialiserat på benediktinsk litteratur. Under ett antal dagar i början av maj åker jag dit för att söka material. Min förhoppning är att hitta illustrerade 1500 till 1700-talsversioner av Gregorius Dialoger där de två händelserna möjligtvis avbildats. Kort efter att jag anlänt och lämnat av min väska i det spartanskt inredda rum jag hyr för de kommande dagarna, blir jag serverad en trerätters lunch. Till min besvikelse visar det sig att gästhemmet är skilt från klostret. Jag får inte äta tillsammans med munkarna utan placeras istället ensam vid ett litet bord i en stor, nästan tom matsal.

Smärtsamt mätt går jag sedan över till biblioteket i det intilliggande klostret. En kvinnlig bibliotekarie tar emot mig. Jag förklarar vem jag är, var jag kommer ifrån och vad jag letar efter. Att få fram illustrerade böcker från 1600-talet visar sig vara svårt: Visst finns de i bibliotekets samlingar förklarar bibliotekarien, problemet är bara att hitta dem i bibliotekskatalogen. Enligt italiensk logik finns den elektroniska bokkatalogen endast i personalens interna system, i deras arbetsdatorer, vilka jag som extern besökare naturligtvis inte får använda. Hade resurserna funnits upplagda på nätet skulle jag emellertid ändå inte kunnat komma åt dem eftersom bibliotekets internetanslutning är begränsad till personalens datorer, som jag alltså inte får använda. Istället hänvisas jag till kartoteket som inte uppdaterats sedan början av 2000-talet och endast innehåller information om verk från 1800-talet och framåt. Kartoteket visar sig dessutom vara ofullständigt och innehåller inga böcker om benediktinsk ikonografi, något som bibliotekarien menar inte stämmer. Hon ber mig vänta i den stora bibliotekssalen medan hon går och hämtar böcker åt mig (det är oklart vilka, då de titlar jag hade velat studera inte ens går att söka i kartoteket och kvinnan ännu inte erbjudit sig att göra några elektroniska sökningar).

Ute regnar det och är ovanligt kallt för årstiden, knappt över tio grader. I biblioteket är det nästan lika rått och kallt, värmen är som lagen påbjuder avstängd sedan en vecka. Någonstans klämtar en koklocka. Jag är bibliotekets enda besökare och sitter ensam i salen, personalen har stängt in sig på kontoret där de har ett externt värmeelement. Efter en dryg halvtimme är bibliotekarien tillbaka med ett antal böcker om benediktinerordens historia, samt några konsthistoriska praktverk som mer allmänt behandlar sankt Benedikt i konsthistorien. Strax efter henne följer en äldre man i 80-årsåldern iklädd Benediktinerordens svarta kläder – Don Romano, mannen som kommer att bli min biblioteksräddning.

Don Romano hälsar på mig genom att skaka hand, men eftersom han inte släpper taget utan fortsätter att hålla mig i handen under det flera minuter långa samtal där jag försöker beskriva vad jag har kommit för att studera, blir jag tveksam och vågar inte gå in på detaljerna kring mitt rätt pikanta forskningstema. Jag förklarar istället att jag är intresserad av bilder från 1500-, 1600- och 1700-talen av helgonets liv och mirakel, utan att specifikt nämna vilka scener jag är ute efter.  Till skillnad från bibliotekarien vet Don Romano hur man kan söka i den historiska boksamlingen. Han plockar fram en äldre tryckt bokkatalog som vi tillsammans går igenom. Jag får själv inte följa med till magasinet och direkt se om böckerna vi hittat över huvud taget är intressanta för min forskning. Istället tar Don Romano, trots mina försiktiga protester, på sig ansvaret att avgöra om det är värt att visa mig en bok eller inte. Jag får aldrig någon riktig klarhet i enligt vilka kriterier han väljer ut böcker som han tror kan intressera mig, men utgående från det material jag under de närmsta dagarna kommer att gå igenom, är det troligtvis all litteratur i klostrets bibliotek som innehåller minst en bild på helgonet.

Under de kommande dagarna går jag igenom det material Don Romano förser mig med. Det historiska materialet tar slut redan under den första dagen och jag kan besviket konstatera att det inte tycks finnas några illustrerade 1600-talsversioner av Gregorius Dialoger i klostrets bibliotek. En 1860-talsupplaga av verket med illustrationer från 1600-talet är det närmaste jag kommer.  Don Romano anser dock inte att det råder någon brist på material i biblioteket. Han kommer med nya böcker flera gånger om dagen som han ställer ner på mitt bord. En stor del av dem är teologiska studier av Benedikts liv skrivna på 1960 och 70-talen med ofta till synes slumpmässigt utvalda illustrationer. Andra består av allmän historik över olika Benediktinerkloster i Italien. Han låter mig också bläddra i ett flertal illuminerade orginalmanuskript från 1300-talet (utan handskar!) och tar mig på en guidad tur genom klostret där han pekar ut varje enskild avbildning av Benedikt som utförts under klostrets över 1400 år långa historia.

Don Romano är en mycket lärd man, han har bott på klostret sedan 1955, känner alla dess skrymslen och vrår och är en utomordentlig guide. Han berättar om klostrets och klosterväsendets historia och gör ikonografiskt avancerade analyser av ett flertal verk. Han känner till konstverk och konstnärer jag aldrig hört talas om. Det är dock tydligt att han utifrån min vaga beskrivning av mitt forskningsämne, varken förstått vilken tidsperiod jag studerar eller vilken typ av bilder jag är intresserad av.  Efter ett antal mindre lyckade försök att specificera mina forskningsintressen ger jag upp. Materialet jag var ute efter tycks ändå inte finnas i biblioteket. Jag använder istället dagarna till att få en övergripande bild av den benediktinska konsten i Italien. En eftermiddag sätter sig Don Romano vid en av personalens datorer och kallar mig till sig. På skärmen ses resultatet av en Google bildsökning med hjälp av nyckelorden ”Benedetto+Iconografia”. Jag ombeds sätta mig ner. Det här kan ta ett tag att gå igenom säger han. Bilderna visar målningar och skulpturer föreställande Benedikt från olika århundraden. En del bilder föreställer inte ens helgonet, men så är det med internet ibland förklarar Don Romano, man kan inte lita på all information som man hittar där.

Sista dagen besöker jag klostret Sacro Speco och Benedikts grotta. Rosenbuskarna i klostrets trädgård är enligt traditionen de som helgonet låg i för 1500 år sedan. Medan jag fotograferar platsen dyker en ung amerikansk munk upp. Han beskriver platsens symboliska värde; Benedikt frestades på grund av sin helighet. När han en gång för alla överkom synden och frestelsen, var han befriad från den för resten av sitt liv. Det är få förunnat konstaterar han. Det blir dags att lämna Subiaco och Santa Scolasticas klosterbibliotek. Jag tackar Don Romano å det hjärtligaste för all hjälp. Han önskar mig lycka till med min forskning och säger att jag är välkommen tillbaka när jag vill. I biblioteket, påpekar han, finns material för ytterligare 20 års heltidsstudier. Med en ännu proppmätt mage efter de senaste dagarnas trerättersmenyer till middag och lunch, och huvudet och kameran fulla av 1000 år av bilder på Sankt Benedikt, sätter jag mig på bussen tillbaka till Rom. Jag känner mig nöjd över det arbete jag genomfört. Trots att jag inte riktigt hittade det material jag sökte, fick jag genom Subiaco och Don Romano en möjlighet att lära känna Sankt Benedikt. Jag har sett rosenbuskarna han låg i och platsen där de dansande unga kvinnorna förgäves försökte fresta honom.

Utställningen Konstnären, som har visats på Konstakademin/Nationalmuseum och sedan även på Moderna Museet i Malmö är ett samarbete mellan sex curatorer från tre distinkta institutioner med olika konstpolitiska och konsthistoriska uppdrag. Men det de har gemensamt är att de är Sveriges kanske viktigaste institutioner vad gäller den publika förmedlingen av vad konst och konstnärer är och har varit i historien.

Detta är också det specifika syftet med utställningen Konstnären, beskriver curatorerna i katalogens inledning. Att ”diskutera” och ”peka på” ett antal olika roller som konstnärer historiskt har klivit in och ut i. Konstnären som resenär, entreprenör och normbrytare, exempelvis.

Curatorsteamet skriver vidare i katalogen att de vill kasta ljus på maktrelationer kopplade till identitet, normer, marknad, klass och mycket mer. De vill svara på frågor som ”Hur oberoende var egentligen bohemen?” och ”Vilka nya normer och regler formades inom det moderna konstnärliga avantgardet?”. Premisserna för utställningen verkar både samtidsrelevanta och intresseväckande, men fyller besökaren med enorma förväntningar som nästan per definition knappast kommer kunna uppfyllas.

Utställningskatalogen är strukturerad kring utställningens fem huvudteman – konstnären som entreprenör, geni, normbrytare, visionär och resenär – med en essä per tema, skriven av respektive ansvarig curator. Här förs en rad intressanta resonemang exempelvis om konstnären som andlig visionär (Hilma af Klint och Christine Ödlund) eller om konstnärens politiska motstånd (Peter Weiss och Gittan Jönsson) och konstnärsrollens internationalisering (Egron Lundgren, Siri Derkert och Irving Penn). Men katalogen präglas trots allt av historiska förenklingar och bristen på analys och fördjupning.

Flertalet av texterna är informativa och innehåller enstaka fördjupande resonemang (exempelvis Margareta Gynning, intendent på Nationalmuseum), men tillför knappast något originellt här som inte redan diskuterats mer ingående i andra sammanhang, exempelvis på Modernautställningen (2010 och 2014) på Moderna Museet och ett flertal utställningar på Nationalmuseum som Konstnärspar kring sekelskiftet 1900 (2005), Stolthet och Fördom (2013) och Härskarkonst (2011), för att nämna några. I dessa utställningar lyftes idéer om makt, kön och klass mer ymnigt och med tanke på ämnet på större allvar. Katalogen präglas av ett konstaterande av att konstnärsrollen har skiftat, snarare än en genomgående diskussion kring hur och varför den skiftat.

Den första presentationen av utställningen görs i Konstakademins lokaler på Fredsgatan 12 i Stockholm, där Nationalmuseum de senaste åren huserat, då byggnaden på Blasieholmen genomgår dess största renovering på 150 år och öppnar för publiken först 2018.
Hur gestaltas då denna panoply av konstnärsroller i själva utställningsrummet? De tre rummen på Konstakademin består av en tematisk hängning där de olika perspektiven på konstnärsrollen utgör ryggraden i presentationen. De utställda verken består till stor del av de tre institutionssamlingarnas publikklassiker med några lysande undantag. Det lyfts tvivelsutan upp ett flertal intressanta och för allmänheten tidigare okända konstnärer såsom Sophie Adlersparre och Anna Casparsson som fritt placerats bredvid samtida konceptuella globetrotters som Runo Lagomarsino och Meric Algun Ringborg, men placeringen av verk ser ut som motsatsen till curatering, det liknar snarast en illustration.

I rummet hängt utifrån kategorierna ”Konstnären som entreprenör”, ”Konstnären som forskare” och ”Konstnären och akademien”, hänger Anders Zorns självporträtt med lättklädd kulla salongshögt mittemot Jeff Koons annonser med lättklädda bikinibrudar, som han på 1980-talet köpte i olika tidskrifter. Båda dessa flankerade av Peter Johanssons pastisch på Zorn från 2012, Självporträtt i rött. Redan här kan betraktaren ana en hängning som inte bara präglas av ett illustrativt tänkande, utan även av en pedagogisk övertydlighet. Detta rum präglas av slentrianmässigt placerade själv- och konstnärsporträtt, utifrån idén om konstnären som sin egen viktigaste marknadsförare.

I ett på konst tomt litet hörn finns en liten boklåda med ett dussintal doktorsavhandlingar skrivna av svenska konstnärer under det senaste decenniet. Möjligheten för konstnärer att erhålla en akademisk forskarexamen i sin egen konstnärliga praktik markerar ett stort skifte inte bara i synen på vad en konstnär kan göra utan på hens finansieringsmöjligheter och koppling till mer traditionell vetenskap. En liten skylt flankerar kategorin ”Konstnären som forskare”, men här saknas denna forsknings kanske mest centrala del och som särskiljer den från alla annan akademisk forskning – konstverket. Den konstnärliga forskningen reduceras här till ett visuellt exempel, där besökaren inte ges några nycklar att förstå den konstnärliga forskningens utveckling eller förhistoria. Detta rums disposition präglar även övriga salar i utställningen och i stort den saknar en djupare problematisering av hur dessa konstnärsroller kommit till. En diskussion om huruvida dessa olika roller tvingats på konstnärer genom ett ideologiskt eller ekonomiskt system, eller om konstnärer själva skapat förutställningarna för dessa olika roller och därmed fungerat autonomt i förhållande till samhället i stort, är två frågeställningar som jag saknar.

Bästa exemplet på detta är utställningens i särklass mest laddade roll: ”konstnären som entreprenör”. En fras som svenskt kulturliv blev mer än väl bekanta med under de åtta år som Lena Adelsohn Liljeroth var landets kulturminister 2006–2014. Även om det på ytan är självklart att konstnärer och kulturskapare också kan ses som entreprenörer, i bemärkelsen att de fungerar som enskilda företagare på en marknad där de säljer tjänster, så visar Konstnären alldeles för mycket lättvindighet i gentemot ett begrepp som så tydligt brukats och missbrukats under de senaste tio åren i svensk kulturpolitisk debatt.

Begreppet entreprenör har sitt ursprung i medeltidens Frankrike och var där en benämning på befälhavaren över ett större eller mindre antal legosoldater som lades ut ”på entreprenad”. Inom nationalekonomi definieras entreprenörskap ofta som ”förmågan att identifiera möjligheter och skapa resurser för att ta tillvara dessa möjligheter” men en entreprenör kan även vara en person som organiserar marknaden på ett nytt sätt.

Man saknar onekligen konceptualisering av konstnären inte bara som ”entreprenör”, utan i rollerna som curator, författare, konstkritiker, samlare, politisk aktör, eller som ledare eller rådgivare. Här undrar man om curatorerna överhuvudtaget har läst forskaren Sofia Lindströms studie ”När friheten sätts på prov – en undersökning av Kungl. Konsthögskolans alumner 1995–2009” (2012). I den listar hon över 40 olika roller som konstnärer idag uppger kan flyta in i konstnärsrollen, vilket är en unik historisk tilldragelse. En diskussion om detta skulle kunna gett utställningen en mer samtida relevans och gett en utblick mot framtidens konstnärsroll.

Tre resursstarka institutioner borde ha möjligheten att arbeta mer fördjupande kring dessa högst relevanta frågor. Om 50 år när framtida forskare söker ta reda på hur man betraktade konstnärens roll som entreprenör år 2016, kommer de troligen bli besvikna om utställningen och katalogen till Konstnären används som källa.

Med detta exempel vill jag inte frånta utställningens intressanta premisser och höga kvalitet i vissa utvalda konstverk, utan snarare påpeka den möjligheten att fördjupa sig i en idé om vad konstnären kan vara idag och hur det speglas historiskt.

Hösten 2017 ordnades det tionde nationella
konsthistorikersymposiet TAHITI. Temat var
Mobilities: Artist, Art Works and a Concept in
Change och symposiet ordnades av Föreningen
för konsthistoria i samarbete med konstvetenskap
vid Åbo Akademi. Konferensens
övergripande syfte var att diskutera begrepp
som “mobilitet” och “resande” i olika former
inom ramen för konstvetenskap och visuell
kultur, i dialog med forskning inom andra
discipliner. Huvudtalaren Dr. Nina Lübbren
från Anglia Ruskin University i Cambridge,
Storbritannien talade om “Place myths and
mobilities: From Barbizon to Bollywood”,
därtill fick åhörarna ta del av tio föredrag
som alla berörde mobilitet på ett eller annat
sätt: utopisk ruinmelankoli; konstnärskolonin
i Önningeby på Åland; Juho Rissanens
hälsoresa i Biskra; konsthistoriska expeditioner
i Finland under 1800-talet; Helsingfors
Kunsthalles vandringsutställningar under
kalla kriget; Loja Saarinens roll som textilkonstens
pionjär i USA; Petri Ala-Maunus
landskapsmåleri; symbolisk mobilitet och
identitet i kinesisk samtidskonst; motorvägar;
och internationella konstnärsresidens i slutet
på 1900-talet.
Föredragshållarna erbjöds möjligheten att
delta i ett temanummer i denna nättidskrift;
i detta nummer får vi läsa fyra bidrag i form
av vetenskapliga artiklar som bygger på den egna presentationen. Dessa artiklars och
presentationers diversitet berättar tydligt att
mobilitet förekommer i de mest skiftande former.
Förutom resor i det inre och i det verkliga
berättar de tydligt att mobilitet som begrepp
har mångfaldiga innebörder. I vardagslag
står ordet för rörelseförmåga eller tillgång till
fri rörlighet, men i konstvetenskapliga sammanhang
tillkommer andra innebörder som
behöver definieras och förtydligas. Konsthistoriker
uppmärksammar mobilitet när de
studerar hur konstnärer reser för att studera
och utvecklas, men här kan termen också syfta
på utbyte av idéer, eller interaktionen mellan
sådana aktörer i konstlivet som samlare,
konstgallerier och konstsamlande institutioner.
Konstnärer är i likhet med konstälskare
rörliga, och även konstverken transporteras för såväl temporär utställning som permanent
placering på nya platser och hos nya
ägare. Utöver konstvärldens växlande och
föränderliga topografi kan frågeställningar
om mobilitet också gälla idéers rörlighet.
Platsens myter är ett annat problemområde
som gäller ”alternativa geografier”, platser i
marginalen, försvunna platser, utsuddade
topografier, resor till det förgångna, och
nostalgi. Slutligen, som det inkluderande
begrepp det är, kan mobiliteten också vara
en metafor för inre resor bakåt eller framåt i
tiden, i en individuell fantasi eller inom ramen
för en kollektiv utopi.
Jag önskar er alla trevlig läsning.