Tämän TAHITI-verkkolehden ensimmäisen numeron myötä suomalaiselle taidehistorian yhteisölle avautuu mahdollisuus käydä keskustelua säännöllisesti ilmestyvällä oman alan tieteellisellä foorumilla. Niin uskomattomalta kuin se tuntuukin, kyseessä on Suomen ensimmäinen taidehistorian alan oma tieteellinen lehti. Taidehistorian seura on kyllä julkaisut Taidehistoriallisia tutkimuksia -sarjaa jo vuosikymmeniä, mutta se on luonteeltaan pikemmin vuosikirja kuin lehti ja koostuu kokoomateosten lisäksi monografioista sekä juhla- ja väitöskirjoista. TAHITI-lehden perustamisen mahdollisti Koneen Säätiön tieteellisille verkkolehdille suunnattu apuraha, jonka Taidehistorian seura sai vuonna 2010.

Mahdollisuus äidinkielen käyttöön on tärkeä asia tieteellisen argumentoinnin kehittymiselle, ja siksi TAHITI-lehti keskittyy suomen- ja ruotsinkielisten tekstien julkaisemiseen. Tämän hetken tiedemaailmassa välttämätön kansainvälistyminen johtaa meidät yhä useammin kirjoittamaan vierailla kielillä – erityisesti englanniksi – mutta kotimaisilla kielillä kirjoittamista ei tulisi laiminlyödä. On tärkeää kirjoittaa taidehistoriasta myös kaikille taiteen ja taidehistorian eri alueista kiinnostuneille suomalaisille. Uskon, että jokainen kykenee kirjoittamaan nyansoiduimmin sillä kielellä, jolla ajattelee, ja suurelle osalle meistä se on juuri äidinkieli. Koska äidinkieleemme sisältyy myös tieteen kieli, sitä on vaalittava ja kehitettävä yhtälailla kuin mitä tahansa muuta kielen osa-aluetta. Uudet ja osittain vanhatkin käsitteet tarvitsevat äidinkieliset vastineensa, sillä muuten niitä on vaikeaa sisäistää. Suomenkielisenä minulla on kokemusta ennen muuta taidehistorian sanaston suomentamiseen liittyvistä ongelmista – eivätkä ne ole aivan yksinkertaisia. Tästä syystä monia historiallisestikin keskeisiä termejä kuten esimerkiksi attribuointi, on ollut mahdotonta suomentaa yhdellä sanalla. Sen voi kyllä ilmaista suomeksi: teoksen määritteleminen tietyn taiteilijan tuotantoon kuuluvaksi tai lyhyemmin ja samalla epämääräisemmin: tekijän määritteleminen. Silti jotain jää puuttumaan, sillä nämä suomennokset eivät tunnu sulkevan sisäänsä sitä kokonaista tutkimusmetodiikkaa ja taidehistorian suuntausta, jota sana attribuointi heijastaa. Uudet tutkimusalueet ja -menetelmät sekä uudenlaiset teoreettiset lähestymistavat tuovat mukanaan myös uutta kieltä ja sanastoa. Uskon, että TAHITI-verkkolehti voi kaiken muun ohella olla myös se paikka, jossa kieli kehittyy.

Lehden ensimmäisen numeron keskeiseksi teemaksi muodostui taidehistorian alan näkyvyys tai oikeammin näkymättömyys. Tuntuu siltä, ettei alamme ole profiloitunut kunnolla, vaikka sillä on jo yli satavuotinen akateeminen historia ja vielä pidempi antikvaarinen perinne. Tilanteeseen on ehkä vaikuttanut myös taidehistorian alan laajuus. Kuvataiteen, arkkitehtuurin, taidekäsityön ja muotoilun tutkimuksessa on paljon eroja paitsi aineistojen myös metodien suhteen. Uudet tutkimussuuntaukset laajentavat näitä eroja entisestään. Meidän kannattaa kuitenkin korostaa yhteistä perustaamme ja tarkastella eroja oppialan rikkautena. Opettaja- ja opiskelijaluvuin mitattuna taidehistoria on suomalaisessa yliopistomaailmassa suhteellisen pieni oppiala, mutta se vaikuttaa merkittävään osaan maamme kulttuurielämästä. Lähes kaikki taidemuseoissa ja monet kulttuurihistoriallisissakin museoissa työskentelevät henkilöt ovat opiskelleet taidehistoriaa, samoin kriitikot – olipa heidän kohteenaan kuvataide, arkkitehtuuri tai muotoilu. Alallamme opiskelleita ihmisiä työskentelee myös konservaattoreina, kustantamoissa, kulttuurihallinnossa ja mitä moninaisimmissa muissa tehtävissä. Meillä on vaikutusvaltaa, mutta miksi taidehistoria sanana ja professiona kertoo suomalaisille varsin vähän? Olemmeko harmaa eminenssi, joka vaikuttaa taustalla, mutta ei tule päivänvaloon?

Harmaus ja näkymättömyys eivät kuitenkaan ole koko totuus. Taidehistorian koulutuksen saaneet henkilöt ovat usein julkisuudessa – mutta eivät suinkaan aina taidehistorioitsijoina tai taiteentuntijoina. Yleisesti ei ehkä mielletä sitäkään, että maamme hienoja ja suosittuja taidemuseoita hoitavat taidehistorioitsijat, tai sitä kuinka merkittävä asema heillä on kulttuuriympäristön vaalimisessa ja rakennussuojelussa. Laajalle lukijakunnalle alaa on tehty tunnetuksi myös tietokirjoin ja näyttelyluetteloin, joiden merkitys taidehistoriallisen tietämyksen edistäjänä on äärimmäisen tärkeä.

TAHITI-verkkolehti on saanut nimensä 1960-luvun TAideHIstoriaa TIeteenä painottavien nuorten tutkijain piiriltä, joka kokoontui keskustelemaan alan teoreettisista ja metodisista kysymyksistä. Lehden temaattisena edeltäjänä voidaan pitää myös Taidehistorian seuran ja Rakennustaiteen seuran yhdessä vuonna 2000 perustamaa Taiteentutkija-verkkolehteä, jota ei kuitenkaan ole julkaistu säännöllisesti. Taidehistorian seura käyttää TAHITI-nimeä myös taidehistorian päivistä, joita on järjestetty vuodesta 2007 alkaen puolentoista vuoden välein. Seuraava konferenssi, TAHITI 4 – Empiria in Art History on Ateneumin taidemuseossa 14. ja 15. lokakuuta 2011.

Kiitän Koneen Säätiötä saamastamme merkittävästä apurahasta. Lisäksi kiitän lehden toimituskuntaa eli taidehistorian seuran hallitusta ja erityisesti sihteeriämme ja lehden päätoimittajaa Pinja Metsärantaa väsymättömästä työstä, jota jokaisen uuden julkaisun perustaminen vaatii. Suuret kiitokset myös kaikille kirjoittajille ja referee-lukijoille sekä kolumnisteillemme Riitta Nikulalle ja Asko Mäkelälle, joista kumpikin esiintyy tässä ensimmäisessä numerossa, mutta myöhemmin he kirjoittavat vuorotellen. Verkkosivustomme toteutuksen on tehnyt Ari Palo ja TAHITI-logo on graafisen suunnittelijan Kai Rentolan käsialaa.
Helsingin yliopiston taidehistorian oppiaineen omistuksessa oleva Suomen ensimmäisen taidehistorian professorin, Johan Jakob Tikkasen (1857–1930) arkisto liittyy hänen tutkimustyöhönsä ja opetukseensa.[1] Se sisältää konsepteja puheisiin ja luentoihin, käsikirjoituksia, muistikirjoja, luonnoskirjoja ja matkapäiväkirjoja, kirjeitä, valokuvia, grafiikkaa sekä kommentein varustettuja muiden aikalaistutkijoiden artikkeleita. Lisäksi siihen kuuluu noin 56 500 muistikorttia, joita Tikkanen alkoi koota jo 1800-luvun puolella, mutta jotka näyttävät pääasiassa ajoittuvan 1900-luvun ensimmäisten vuosien ja 1920-luvun lopun välille. Kyseessä on muistipankki, jota Tikkanen täydensi paitsi lukemansa kirjallisuuden pohjalta myös ulkomaanmatkojensa aikana arkistoissa ja museoissa. Tämän päivän maailmassa, jossa niin kuvia kuin tietoja on helppo tavoittaa valtavaksi kasvaneesta taidehistorian kirjallisuudesta tai noukkia internetistä (vaikka tuloksiin ei aina voikaan luottaa), on ehkä vaikea hahmottaa kuinka paljon hankalampaa tiedon saanti vielä 1900-luvun alkupuolellakin oli. Monet niistä aiheista, joista Tikkanen oli erityisen kiinnostunut, olivat suurelta osin tutkimattomia ja julkaisemattomia.

Vajaat puolet muistikorteista käsittelee ilmeiden, eleiden ja liikkeiden taidehistoriaa. Loput painottuvat hänen muihin erikoisaloihinsa, kuten yleiseen taidehistoriaan ja tyylihistoriaan, kristilliseen ikonografiaan, värien käyttöön kuvataiteessa, ornamentiikkaan ja symboleihin sekä kuvitettuihin käsikirjoituksiin. Aineistoa ei aina voi yksiselitteisesti jaotella johonkin tiettyyn kategoriaan kuuluvaksi, sillä esimerkiksi kristillistä ikonografiaa koskevissa kortistoissa on myös elekieleen liittyvää materiaalia ja päinvastoin. Lisäksi erityyppisten kortistojen välillä voi havaita keskinäisiä vuorovaikutussuhteita. Kun Tikkanen on luonut problematisoidumpia, esimerkiksi tyylihistoriaa koskevia aineistokokonaisuuksia, hän on voinut hyödyntää työssään esimerkiksi eleitä ja värejä koskevia muistikorttejaan. Kukin osa-alue sisältää suhteellisen runsaasti tutkimuskirjallisuutta koskevia muistiinpanoja. Siellä täällä on myös aiheisiin liittyviä lehtileikkeitä ja kirjeitä. Korteista suurin osa on täytetty vain yhdeltä puolelta, mutta myös niitä kortteja on paljon, jossa on tekstiä molemmin puolin. Kirjoitettujen muistiinpanojen lisäksi kortisto sisältää huomattavan määrän piirroksia. Tämä tekee siitä ainutlaatuisen ja poikkeuksellisen informatiivisen. Tikkasella oli tarkka silmä, hän oli lahjakas piirtäjä ja kykeni vaivattomasti tavoittamaan tutkimansa kohteen olemuksen. Hänellähän oli takanaan yhteensä yhdeksän vuoden taiteilijakoulutus Suomen taideyhdistyksen piirustuskoulussa, yliopiston piirustussalilla, Adolf von Beckerin yksityisessä akatemiassa ja Münchenin taideakatemiassa.[2]

Tikkanen oli tunnetusti ahkera tupakoitsija ja keräsi kortistonsakin ”sikarilaatikoihin”.[3] Kun aineistoa on järjestetty taidehistorian arkistoon, sikarilaatikot on tallennettu kuuteen suureen arkistolaatikkoon, joiden arkistointinumerot ovat 65–70, mutta itse sikarilaatikoita ei ole numeroitu. Vaikuttaa siltä, että ne ovat säilyneet samoissa arkistolaatikoissa, joihin ne aikanaan sijoitettiin, mutta sen sijaan on mahdollista, että niiden keskinäinen järjestys kunkin laatikon sisällä on aikojen kuluessa muuttunut. En kuitenkaan usko, että asialla on suurta merkitystä, sillä oletan Tikkasen itsekin järjestäneen laatikoita tarpeen mukaan uudelleen ja vaihtaneen jopa kortteja laatikosta toiseen uudenlaisia kokonaisuuksia luodessaan. Käydessäni aineistoa lävitse, annoin sikarilaatikoille alanumerot arkistolaatikoiden numeroiden mukaisesti (esimerkiksi JJT.65.1, JJT.65.2 jne.), jotta laajaa materiaalia olisi tästä lähin helpompi hallita. Tikkanen kuului niiden taidehistorian tutkijoiden joukkoon, jotka 1800-luvulla erikoistuivat eleiden, ilmeiden ja liikkeiden taidehistorian tutkimiseen. Tärkeä lähtökohta hänelle kuten monille muillekin tuohon aikaan toimineille eri alojen pioneereille oli ihmiseen kohdistunut laaja-alainen tieteellinen tutkimus. Ihmisen toimintaa ja käyttäytymistä kartoitettiin muun muassa fysiologian, psykologian, antropologian ja kielitieteen keinoin. Tikkasen kiinnostus elekieleen liittyy myös oleellisesti valokuvauksen kehittymiseen, sillä hänen ideansa pohjautui siihen eroon, jonka hän totesi vallitsevan silmänräpäysvalokuvissa näkyvien asentojen ja liikkeiden ja kuvataiteeseen valikoitujen välillä, sillä jälkimmäisessä vaihtoehtojen määrä oli huomattavasti edellistä suppeampi. Hän mainitsee amerikkalaisen Oliver Wendell Holmesin valokuvat, mutta tunsi epäilemättä myös Eadweard Muybridgen (1830–1904)[4] ja Étienne-Jules Mareyn (1830–1904)[5] ihmisten ja eläinten liikkeitä esittäviä silmänräpäyskuvia. Tutkimusmateriaalinsa luokitteluun Tikkanen etsi esikuvia niin luonnontieteiden kuin humanististen tieteiden alueilta. Näihin kuului myös Charles Darwinin vuonna 1872 julkaisema The Expression of Emotions in Men and Animals. Koska olen käsitellyt Tikkasen lähtökohtia laajemmin toisaalla, en paneudu niihin tässä yhteydessä.[6]

Elekieltä koskevia kortteja on noin 27 000. Korttiin on aina merkitty otsikko. Se saattaa olla asentoon tai toimintaan liittyvä kuten esimerkiksi haaraseisonta, risti-istunta, polvistuminen, kädet suorassa vartaloa myöten, kohotetut kädet, kantaminen tai esineen piteleminen kädessä. Se voi myös olla tunnetilaan liittyvä kuten suru, ilo, viha tai pelko. Otsikon lisäksi kortissa on taideteosta koskevat tiedot (aikakausi, taiteilijan nimi, teoksen nimi ja sen sijainti) sekä bibliografisia tietoja ja erilaisia huomioita. Noin neljässäkymmenessä prosentissa elekieltä käsitteleviä kortteja on myös piirros tai useampia piirroksia. Muita aiheita koskevissa kortistoissa piirrosten määrä on pienempi. Suurin osa kuvista on nopeita, yleensä mustekynällä, joskus lyijykynällä, tehtyjä ääriviivapiirroksia, mutta joukossa on myös pidemmälle työstettyjä luonnoksia. Koska Tikkanen usein viittaa kirjalliseen lähteeseen, on oletettava, että hän käytti aineistonsa kokoamisessa apunaan tutkimuskirjallisuudessa ja planssiteoksissa julkaistuja kuvia. Osittain kortit on laadittu ulkomaan matkoilla suoraan taideteosten pohjalta. Joskus niissä on jopa arkipäiväisiä huomautuksia kuten “saavuimme Müncheniin eilen illalla”.  Ulkomailla matkustaessaan Tikkanen työskenteli ahkerasti arkistoissa ja museoissa. Joissakin sikarilaatikoissa (sekä elekieltä koskevissa että muissa) on alussa paksumpi pahvi, johon on merkitty ne hotellit ja osoitteet, joissa hän kulloinkin asui. Samassa pahvissa saattaa olla useita majapaikkojen osoitteita Berliinistä ja Münchenistä Pariisiin, Lontooseen ja Roomaan sekä kohtelias maininta, jossa pyydetään mahdollista löytäjää palauttamaan kortisto Tikkasen kotiosoitteeseen. Koska pienissäkin laatikoissa on usein noin 700 korttia, tällaisen eri puolilla Eurooppaa kootun materiaalin katoaminen olisi luonnollisesti ollut ikävä takaisku. Tikkasen alkuperäinen idea, kuten hän sen vuonna 1886 C. G. Estlanderille lähettämässään kirjeessä kuvasi, oli tutkia kristillisen, erityisesti Italian keskiaikaisen taiteen elekieltä.[7] Hänen muistiinpanojensa pohjalta voisi kuitenkin olettaa hänen tavoitelleen eleiden ilmeiden ja liikkeiden taidehistoriaa koskevan yleisesityksen kirjoittamista.[8] Tähän viittaa myös itse kortisto, sillä se sisältää aineistoa Assyriasta, Egyptistä ja antiikin Kreikasta Tikkasen omaan aikaan samoin kuin merkintöjä japanilaisista, kiinalaisista, intialaista ja arabialaista taideteoksista ja jopa inkojen ja mayojen veistoksista. Selvänä painopistealueena ovat aikakaudet varhaiskristillisestä 1800-luvulle ja keskiajan taidetta, niin läntistä kuin bysanttilaista on muuta aineistoa enemmän. Tikkanen havainnoi ympäristöään avoimesti – nykyterminologiaa käyttäen voisi sanoa hänen laajentaneen tutkimuskenttäänsä taidehistoriasta kohti visuaalista kulttuuria. Tarkastelun kohteena ovat olleet mitä moninaisimmat taiteenlajit ja myös niin sanotun korkeataiteen ulkopuoliset ilmiöt, kuten 1900-luvun alun mainoskuvat. Elekieltä koskevat kortit on jaoteltu pää- ja alaluokkiin ja niiden alla enemmän tai vähemmän kronologiseen järjestykseen. Joissakin laatikoissa korostuu geografia, sikäli että ne käsittelevät esimerkiksi Keski-Euroopan (Ranska, Saksa, Alankomaat, Englanti) tai ainoastaan Italian taidetta. Toiset laatikot taas koskevat puhtaasti jotakin tiettyä teemaa kuten esimerkiksi jalkojen tai sormien asentoja taikka surun ja tuskan ilmaisuja. Tarkasti rajatuilla kokonaisuuksilla on suora suhde Tikkasen julkaisuihin, mutta samoja aiheita on mukana myös muissa laatikoissa.

Ensimmäisen artikkelinsa elekielestä Tikkanen julkaisi vuonna 1891.[9] Se ei vielä käsitellyt mitään tiettyä elekielen aihepiiriä, vaan siinä pohdittiin esimerkiksi aikaisemman taidehistorian kirjoituksen tapoja yhdistää tietyt kasvonpiirteet tiettyihin luonnetyyppeihin. Ensimmäinen varsinainen elekieleen keskittyvä artikkeli on vuodelta 1906 ja se käsittelee surun ja tuskan kuvausta.[10] Sen jälkeen, vuosina 1906–1913, syntyi viisi ilmeiden, eleiden ja liikkeiden taidehistoriaa koskevaa artikkelia, joista neljä koskee jalkojen asentoja.[11] Tunnetuimmat tämän alan tutkimukset ovat kaksi laajaa saksaksi ilmestynyttä monografiaa, Die Beinstellungen in der Kunstgeschichte: ein Beitrag zur Geschichte der künstlerischen Motive (1912) ja Zwei Gebärden mit dem Zeigefinger (1913).[12]

Koska Tikkanen kokosi aineistoaan vuosikymmeniä, on ymmärrettävää, että samaa teemaa on useissa eri laatikoissa. Se sijaan, että hän olisi sijoittanut uudet kortit siihen laatikkoon, jossa oli aiemmin laadittuja samaa alateemaa käsitteleviä kortteja, hän näyttää aloittaneen uuden samat pää- ja alakategoriat sisältäneen laatikon täyttämisen kun edellisestä loppui tila. Elekieleen keskittyneen kortiston logiikkaa ei ole helppo seurata eritoten siksi, ettei Tikkanen näytä noudattaneen mitään tarkkaa ennalta luotua luokittelujärjestelmää. Sama aihe saattaa nimittäin esiintyä otsikolla “figuuri nojaa poskeaan kättään vasten” tai “suru”. Toisin sanoen otsikoissa menevät jatkuvasti sekaisin ilmaisun muoto (le représentant) ja sisältö (le représenté).[13] Kortistoon sisältyvissä muistiinpanoissaan Tikkanen on kuitenkin pohtinut mahdollisia tapoja aineiston luokitteluun, ja tämä antaa avaimen hänen ajatteluunsa. Hän summaa järjestelmäänsä seuraavasti:

    Jag vill försöka en idégång, som jag användt för ordnande af mina anteckningar.
    Jag utgår från hvilan o. attityderna, där jag är i tillfälle att behandla behagsjukan o. stoltheten, till begrundande, fr. denna till sorg o. därfr. [därifrån] till häftigare rörelser af smärta, lidandet för mig öfver till skammen därmed i uttr. likartade, aktiva själsrörelser af häftig upprördhet: vreden, raseriet, som ger mig anledning att tala om förakt o. hån. (antipatiska uttryck / sympatiska do [dito])
    En annan grupp, som härefter behandlas, äro de vänliga, vanligen af lust åtföljda känslorörelserna, först den rena fröjden o. dess excess. uttr. exultationen. Vänligheten i förh. till andra: mottagande, hälsning, hyllning – ödmjukhet, omfamning, kärlek, svärmeri, inspiration, andakt, tillbedjan, religiös extas
    En tredje serie af inskränkt innehåll är förvåningen o. dess former förfäran, ångest, förtviflan.
    En fjärde talgesterna (o. de målande gesterna)
    Den begreppsmässigt naturligaste indelningen är mig härvid af mindre interesse, än den fördel min metod skänker mig att i framställn. kunna ernå ett flytande sammanhang.[14]

Tällaista luokittelutapaa voi kutsua assosiatiiviseksi. Se ei ole luonteeltaan lineaarinen eikä vastaa mitään vakiintunutta systematiikkaa, vaan pohjautuu mitä ilmeisimmin siihen, kuinka asiat hänen omassa ajattelussaan linkittyivät toisiinsa. Tämä tämän päivän tietoyhteiskunnassakin tehokkaaksi todettu menetelmä, jossa asiat verkostoituvat assosiaatioiden välityksellä, selittää ehkä osaltaan sen, miksi hän kykeni hallitsemaan varsin laajoja kokonaisuuksia. Lisäksi hänellä epäilemättä oli erinomainen visuaalinen muisti. Sama ajattelu, jonka perusteella hän loi kortistonsa, ilmenee myös hänen julkaisuissaan – ehkä parhaiten artikkelissa, joka koskee surun ja tuskan ilmaisua taiteessa.[15] Kuvalla ja sanalla on Tikkasen muistiinpanoissa yhtäläinen keskinäinen asema. Piirrokset eivät ole kuvitusta, vaan ne laajentavat oleellisesti sitä informaatiota, joka kortteihin on kirjoitettu. Itse asiassa, muistiinpanopiirroksen avulla oli mahdollisuus ilmaista asioita sanoja täsmällisemmin – eritoten kun hallitsi välineen hyvin. Seuraavaksi suurimman aineiston muodostaa Kristillinen ikonografia (noin 9 300 korttia). Siihen kuuluvat sikarilaatikot ovat sisällöltään selkeästi tiettyihin aihepiireihin keskitettyjä. Pääteemoja ovat Vanhan ja Uuden Testamentin kertomukset sekä Kristuksen ja Neitsyt Marian elämänvaiheet. Koska Tikkasen kiinnostuksen kohteena olivat ennen muuta kuvattujen henkilöiden ilmeet, eleet ja asennot, tämänkin aineiston voisi sisällyttää elekieleen – erityisesti siksi, että myös elekieleen sijoittamani aineiston sisällä on Kristusta ja Mariaa ja muita Raamatun hahmoja koskevia huomioita. Koska tässä kuitenkin on lähdetty liikkeelle aiheista eikä elekielestä, ja aineisto sisältää myös muuta kuin elekieleen liittyvää materiaalia, on mielekästä luonnehtia tätä omana aihehistoriallisena kokonaisuutenaan. Osvald Sirén on maininnut Tikkasen luennoineen ikonografiasta [16], ja vaikka tällaista kurssia ei Helsingin yliopiston opetusohjelmassa ole, aihepiiriä on voitu käsitellä jonkin yleisemmän otsikon alla kuten “Kuvaamataiteiden teoria” tai “Maalaustaiteen historia keski- ja uudella ajalla”.  Tämäkin aineisto sisältää suhteellisen paljon piirroksia, mutta erilaisesta lähestymistavasta johtuen, ne esittävät useammin kokonaiskompositioita kuin yksittäisiä figuureja detaljeista puhumattakaan.

Ikonografista aineistoa on voitu hyödyntää opetuksen lisäksi Neitsyt Mariaa ja Kristusta koskevissa tutkimuksissa, joista tunnetuin on monografia Madonnabildens historia och den kristna konstuppfattningen (1916). Kristuksen esittämistä taiteessa koskevat artikkelit ilmestyivät aivan 1800- ja 1900-luvun vaihteessa, jolloin vain osa kortistosta oli olemassa. Yleistä taidehistoriaa ja tyylihistoriaa on kortistossa lähes yhtä paljon kuin ikonografiaa (noin 9 000 korttia). Kyseessä on monipuolinen valikoima taiteen “evoluutioon” ja ilmaisuun liittyviä teoreettisia ja käytännönläheisiä havaintoja. Vaikka Tikkanen, samoin kuin Riegl hieman myöhemmin, katsoi että jokaista epookkia oli tarkasteltava sen omassa kontekstissa, hänen lähestymistavassaan on selvä evolutionistinen vire, joka juontunee sekä Vasarista että Darwinista. Hän on kirjannut muistiin asioita, jotka liittyvät eri epookkeihin ja yksittäisiin taiteilijoihin sekä pohtinut muun muassa muotoon, kompositioon, figuurikuvaukseen, pinnanomaisuuteen ja kolmiulotteisuuteen, perspektiiviin sekä luonnonmukaisuuteen liittyviä kysymyksiä. Lisäksi hän vertailee laajasti esimerkiksi läntisen ja bysanttilaisen taiteen välistä vuorovaikutusta keskiajalla ja muita vastaavanlaisia kysymyksiä. Aineisto etenee joko kronologisesti ja sen alla teemoittain tai päinvastoin.

Tikkanen on todennäköisesti hyödyntänyt kortistojaan sekä luento-opetuksessaan että taidehistorian yleisesityksissään samoin kuin muissa julkaisuissaan. Opetuskäyttöön viittaa se, että aineiston joukossa on siellä täällä myös suomeksi kirjoitettuja kortteja. Tikkanen aloitti suomeksi luennoimisen vuonna 1907 ja lukuvuodesta 1909–10 opettajan uransa loppuun asti hän antoi yhtä paljon opetusta molemmilla kotimaisilla kielillä.[18] Hänen yleisesityksensä taidehistoriasta, Kuvaamataiteet uudemmalla ajalla, ilmestyi vuonna 1910 ja sen ruotsinkielinen laajennettu painos, Konsthistoria; Måleri och Skulptur från fornkristna tider till våra dagar, vuonna 1925. Suomennos taas jälkimmäisestä, Taidehistoria; Maalaus ja kuvanveisto muinaiskristillisistä ajoista meidän päiviimme, ilmestyi vuonna 1927. Kortistossa olevia muistiinpanoja on mahdollisesti hyödynnetty myös muissa yleistä taidehistoriaa koskevissa julkaisuissa. Ornamentiikaa ja symboleja koskevia kortteja on arkistossa noin 6 600. Tikkanen julkaisi tästä aihepiiristä ainoastaan muutaman artikkelin: “Finsk ornamentik” osat I (1900) ja II (1901), jotka ilmestyivät myös saksaksi otsikolla “Finnische Textilornamentik”(1901).[20]  Hän oli kuitenkin uransa alusta lähtien kiinnostunut ornamentiikasta osana taiteellista ilmaisua, mikä käy ilmi jo hänen Giottoa koskevasta väitöskirjastaan Der malerische Styl Giotto’s – Versuch zu einer Charakteristik desselben (1884).[21] Lisäksi ornamentiikka liittyy myös hänen keskiaikaisia kuvitettuja käsikirjoituksia koskeviin tutkimuksiinsa. Ornamentiikkaa ja symboleja koskevat aineistot ovat geografisesti ja ajallisesti laajoja, eikä niissä ole erityistä suomalaista (tai suomen sukuisia kansoja koskevaa) painotusta. Ne sisältävät muun ohella esimerkkejä niin geometrisesta kuin kasvi- ja eläinornamentiikasta, tarueläimistä ja taivaankappaleista. Ornamentiikkaa koskevissa korteissa on runsaasti piirroksia ja vertaillakseen eri tahoilta kopioimiaan elementtejä (esimerkiksi geometrista tai lintuornamentiikkaa) Tikkanen on liittänyt kortteja toisiinsa liimapaperilla pitkiksi haitareiksi, jotka avaamalla hän on voinut tarkastella eroja ja yhtäläisyyksiä ja mahdollisesti jonkin teeman kehityskulkua. Hänen mukaansa kansanomaisen ornamentiikan vertailevaa tutkimusta ei vielä ollut lainkaan aloitettu muutamia tärkeitä planssiteoksia lukuun ottamatta. Hän katsoi, että tutkimuksen olisi tullut kattaa niin suuret kuin paikalliset museot ja erilliset kokoelmat. Tämä olisi vaatinut laajaa yhteistyötä, varsinkin aasialaisen, pohjois-afrikkalaisen ja muun Euroopan ulkopuolella olevan materiaalin suhteen. Jokainen aiheryhmä olisi tullut erikseen tutkia, analysoida ja järjestää sekä verrata sitä muihin ryhmiin.[22] Tässä kuvastuu jälleen kerran Tikkasen haave kaiken mahdollisen tiedon kokoamisesta ja hallinnasta. Yksi Tikkasen erityisalueista koski värien käyttöä taiteessa. Hänen julkaisuistaan värin geneologiaan liittyvät vuonna 1922 ilmestynyt artikkeli “Den förkarolingiska miniatyrkoloriten”, joka käsitteli värin käyttöä taiteessa ennen karolingista aikakautta sekä Julius von Schlosserin 60-vuotisjuhlakirjassa, vuonna 1927, julkaistu “Die byzantinische Buchmalerei der ersten nachikonoklastischen Zeit mit besonderer Rücksicht auf die Farbengebung”. Aihetta koskeva pääteos Farbengebung in der Mittelalterlichen Buchmalerei oli kunnianhimoinen avaus uudenlaiselle aiempaa tieteellisemmälle väritutkimukselle ja ilmestyi postuumina vuonna 1933.[23] Teoksen aiheena on värinkäyttö sekä suhteessa taiteen yleiseen tyylihistoriaan että yksittäisten värien merkitys eri aikakausien aikana. Tutkimuksen ajanjakso alkaa myöhäisantiikista päätyen ottolaiseen taiteeseen.[24] Tikkasen näkemykset tähän erityisalueeseen liittyvistä ongelmista ovat hyvin moderneja – ja monet niistä edelleen ajankohtaisia. Vaikea kysymys koski hänen mukaansa materiaalin ja sen kielellisen määrittelemisen välistä suhdetta. Silmä näki niin paljon enemmän kuin mitä sanoilla oli mahdollisuus kertoa.[25] Hän ei pitänyt niinkään hankalana pigmenttien nimeämiseen liittyvän terminologian hallintaa, koska monilla väripigmenteillä oli jo vanhastaan käytössä mineraaleihin tai orgaanisiin aineisiin sidotut (esimerkiksi lyijyvalkoinen, kuparinvihreä, lapislatsuli, purppura) tai muuten vakiintuneet nimet (esimekiksi napolinkeltainen). Hankalaa oli sen sijaan nimetä täsmällisesti eri väriaineita sekoittamalla saadut sävyt, ja sen seurauksena myös värikompositioiden määritteleminen tuli ongelmalliseksi.[26) Koska sanastoa ei ollut, tutkijat joutuivat käyttämään yleistäviä ja samalla epämääräisiä käsiteitä, jotka liittyivät valööreihin (vaaleanvihreä), värin kylläisyyteen (voimakkaanpunainen), tai muihin vastaaviin ominaisuuksiin. Vaikka jotkut taidehistorioitsijat kuten Wilhelm Vöge, Arthur Haseloff, E. H. Zimmermann ja Julius Lange olivat kiinnittäneet tutkimuksissaan huomiota väreihin jo aikaisemmin, värien sanallista hallintaa ei ollut pohdittu perusteellisesti missään aikaisemmassa tutkimuksessa. Tikkanen piti kirjaminiatyyreja hyvänä tutkimuskohteena, koska ne olivat säilyneet monia muita taideteoksia paremmin ja niissä oli suurelta osin käytetty pigmenttejä puhtaina, mikä puolestaan helpotti asioiden määrittelyä.

Tikkasen värejä käsittelevän kortiston (noin 3 600 korttia) aikahaarukka on paljon laajempi kuin hänen kirjassaan – antiikista 1400-luvulle. Vaikka kortistossakin painottuu erityisesti se ajanjakso ja kohderyhmä, joka kirjaan on valittu, voidaan mielestäni perustellusti olettaa, että hän suunnitteli jatkavansa väritutkimuksiaan ottolaisesta taiteesta eteenpäin ja laajentavansa niitä kirjaminiatyyreistä muihin maalaustyyppeihin.  Kortisto sisältää pigmenttien käyttöä koskevien merkintöjen lisäksi huomioita muun muassa värien avulla muotoilusta, värillisistä varjostuksista, ääriviivojen käytöstä, taustavärityksestä, väri- ja ilmaperspektiivistä ja värisymboliikasta. Lisäksi joukossa on laajoja yhteenvetoja eri aikakausille ja maille ominaisista väripaleteista miniatyyri- ja seinämaalauksissa sekä analyysejä siitä mitä pigmenttejä kuvitetuissa käsikirjoituksissa tai muissa kohteissa (esimerkiksi Wiener Genesis tai Ravennan mosaiikit) oli käytetty. Tikkanen kokosi värikortistoaan 1920-luvun lopulle asti – viimeisin päivämäärä, jonka olen nopean aineistoon tutustumisen perusteella havainnut, on vuodelta 1927. Kiinnostus väriin on havaittavissa hänen toiminnassaan uran alkuvaiheilta lähtien. Työstäessään väitöskirjaansa Italiassa 1880-luvun alussa, hän maalasi pieniä abstrakteja värikompositioita tutkimukselleen tärkeistä kohteista tai laati "värikarttoja", joissa on vesivärein maalattuja värineliöitä ja niiden alla värien sanallinen luonnehdinta. Tätä muistiinpanotekniikka hän käytti myöhemminkin.[27] Värivalokuvia ei vielä tuohon aikaan ollut saatavissa (ja kun ne tulivat mahdollisiksi, eri värit eivät pitkään aikaan toistuneet oikealla tavalla). Värillisiä muistiinpanoja on Tikkasen matkoillaan täydentämissä luonnoskirjoissa, mutta ei kortistossa. Siinä hän on sanallistanut asiat ja operoi samoilla käsitteillä, joita hän käytti julkaisuissaan. Edellä mainittujen kategorioiden lisäksi kortistossa on pieni määrä aineistoa, joka liittyy Tikkasen työhön kuvitettujen käsikirjoitusten kuten Utrechtin psalttarin parissa (noin 600 korttia). Keskiajan kuvitettuja käsikirjoituksia koskevista tutkimuksista merkittävin, Die Psalterillustration im Mittelalter ilmestyi kolmena eri volyymina vuosina 1895–1900. Sen lisäksi Tikkanen kirjoitti 1800-luvun viimeisellä vuosikymmenellä neljä pienempää tutkimusta tästä aihepiiristä.  Kortistossa olevaan psalttareita koskevaan aineistoon sisältyy muun muassa luettelo kuvitetuista käsikirjoituksista saksalaisissa, sveitsiläisissä ja itävaltalaisissa arkistoissa ja kartta, johon hän on merkinnyt kaupunkeja, joissa olevaan aineistoon hän joko oli tutustunut tai aikoi tutustua. Sitä seuraavassa kortistossa on lueteltu kaupungit aakkosjärjestyksessä ja niiden alla kussakin paikassa oleva aineisto. Muuhun aineistoon sisältyy myös sikarilaatikko, joka käsittelee elekielen tutkimusta ja sen luokitteluperiaatteita (noin 300 korttia). Luonnehdin seuraavassa kortiston sisältöä arkistolaatikoittain yleisellä tasolla. Varsinaisen kortistoluettelon (sikarilaatikoittain) julkaisen myöhemmin. Laatikko sisältää kuusitoista sikarilaatikkoa, joissa on yhteensä noin 10　200 korttia. Pääosa korteista käsittelee elekieltä, mutta kolmessa (JJT.65.9, JJT.65.11 ja JJT.65.16) aiheena on kristillinen ikonografia. Elekielen kategoria on varsin laaja ja noudattaa usein edellä esitettyä assosiatiivista järjestystä. Osa sikarilaatikoista käsittelee kuitenkin jotakin spesifiä teemaa kuten kontraposto ja kierteiset asennot (JJT.65.3), sormella osoittaminen (JJT.65.4), jalkojen asentotyypit (JJT.65.6) tai käsien ja sormien eleet (JJT.65.10). Arkistolaatikossa on kaiken kaikkiaan paljon surun ja tuskan aihepiiriin liittyvää aineistoa. Suurimmassa osassa sikarilaatikoita esimerkkejä on otettu antiikin taiteesta 1800-luvulle (joskus 1900-luvulle) asti, mutta jotkut aineistot on rajattu topografisesti ja ajallisesti esimerkiksi italialaiseen renessanssitaiteeseen (JJT.65.6), länsimaiseen 1600-ja 1700-luvun taiteeseen (JJT.65.7) ja keskieurooppalaiseen 1800-luvun taiteeseen (JJT.65.15). Koko kortisto sisältää runsaasti piirroksia. Laatikko sisältää kaksitoista sikarilaatikkoa, joissa on yhteensä noin 10 400 korttia. Lähes koko kortisto käsittelee elekieltä. Vain yhdessä laatikossa pääosa aineistosta liittyy yleiseen taidehistoriaan (JJT.66.7) ja yksi sikarilaatikko (JJT.66.10) muodostaa Tikkasen työskentelyn kannalta tärkeän lähdeaineiston, koska se muun muassa valaisee hänen luokitteluperiaatteittaan elekielen tutkimuksen suhteen. Kuten edellä elekielen aiheita on paljon ja niiden järjestys usein assosiatiivinen. Myös tässä arkistolaatikossa on aihepiiriltään rajatumpia kokonaisuuksia kuten käsien ja sormien eleet ja asennot (JJT.66.1, JJT.66.2.), osoittaminen (JJT.66.6.) sekä jalat ristissä seisominen ja istuminen (JJT.66.5). Tässäkin arkistolaatikossa on paljon surun ja tuskan tematiikkaan sisältyviä aiheita. Aineistoa on jaoteltu myös topografisesti ja aikakausittain: ranskalainen ja alankomaalainen 1600- ja 1700-luku (JJT.66.3), Italian renessanssitaide (JJT.66.12), keskieurooppalainen 1400- ja 1500-luku (JJT.66.4), keskieurooppalainen 1600- ja 1700-luku (JJT.66.11) ja 1800-luvun keski- ja pohjoiseurooppalainen taide (JJT.66.9). Piirroksia on runsaasti. Laatikko sisältää kolmetoista sikarilaatikkoa, joissa on yhteensä noin 11 200 korttia. Ensimmäiset kaksi sikarilaatikkoa (JJT.67.1–2, yhteensä noin 2 700 korttia) käsittelevät yleistä taidehistoriaa ja tyylihistoriaa, yksi kristillistä ikonografiaa (JJT.67.9) ja loput keskittyvät elekieleen. Taide- ja tyylihistoriallisissa kortistoissa teemoina ovat muun muassa, figuurikuvaus ja sen eri kuvakulmat, tilankuvaus, perspektiivi, lyhennykset ja luonnonmukaisuus. Kortistot sisältävät monia erityisteemoja kuten pohdintaa kertojan ja kerrottavana olevan aiheen välisistä suhteista (esimerkiksi unessa nähdyt tapahtumat). Muodon ja sisällön välisiä asioita käsitellään laajasti. Aikarajaus kulkee esihistoriasta pääasiassa keskiajan loppuun. Mielenkiintoinen yksityiskohta on, että tarkastellessaan keskiajan taiteen arkkitehtuurin kuvausta, Tikkanen on rinnastanut sen lasten piirroksiin, joita on kortistossa jonkin verran. Elekieltä sisältävät sikarilaatikot on jaoteltu samankaltaisesti kuin edellisissä arkistolaatikoissa. Joukossa on temaattisesti laajoja, assosiatiivisesti eteneviä samoin kuin tiettyyn aihepiiriin keskittyviä kokonaisuuksia. Jälkimmäisiin kuuluvat: käsien ja käsivarsien eleet ja asennot (JJT.67.5–7), voimakkaisiin tunneilmaisuihin kuten pakoon, pelkoon ja kauhuun liittyvät eleet (JJT.67.10), osoittavat eleet (JJT.67.11) ja taaksepäin vetäytyvät eleet (JJT.67.13). Myös tässä arkistolaatikossa on paljon surun ja tuskan tematiikkaa. Aikarajaus on pääasiassa antiikista 1800-luvulle, mutta esimerkkejä on muita runsaammin keskiajan taiteesta ja yksi sikarilaatikoista käsittelee pelkästään keski- ja eteläeurooppalaista 1800-luvun taidetta (JJT.67.5). Aineistossa on kaiken kaikkiaan paljon piirroksia, mutta ei niin runsaasti kuin kahdessa edellä esitellyssä. Lisäksi yleiseen taidehistoriaan ja tyylihistoriaan sekä kristilliseen ikonografiaan keskittyneissä kortistoissa piirroksia on selvästi vähemmän kuin elekieltä koskevassa materiaalissa. Laatikko sisältää viisitoista sikarilaatikkoa, joissa on yhteensä noin 10 200 korttia. Materiaali on jaoteltu vanhastaan pahvikansilla ryhmiin a, b ja c. Numeroin sikarilaatikot arkistolaatikon mukaisesti kuten edellä. Tällöin aineisto määrittyy kolmeen osaan seuraavalla tavalla: Ryhmään a kuuluvat sikarilaatikot JJT.68.1–JJT.68.6, jotka käsittelevät värien taidehistoriaa antiikista 1400-luvulle.[32] Ryhmään b kuuluvat sikarilaatikot JJT.68.7–JJT.68.10, jotka käsittelevät Neitsyt Marian ikonografiaa varhaiskristillisestä taiteesta 1600-luvulle.[33] Ryhmän c sikarilaatikot, JJT.68.11 – JJT.68.15, liittyvät Kristuksen ikonografiaan varhaiskristillisestä taiteesta 1600-luvulle. Ryhmän c viimeisessä laatikossa painotus on Neitsyt Marian ja Jeesus-lapsen välisessä kommunikaatiossa, joten se sitoutuu yhtälailla molempien jälkimmäisten ryhmien tematiikkaan. Väritystä koskevassa kortistossa on vain vähän piirroksia, mutta Neitsyt Mariaa ja Jeesusta käsittelevässä aineistossa niitä on melko paljon. Laatikko sisältää yhdeksän sikarilaatikkoa, joissa on yhteensä noin 8　800 korttia. Tässäkin materiaali on jaoteltu vanhastaan pahvikansilla osastoihin a, b, c ja d. Aineisto määrittyy neljään osaan seuraavalla tavalla: Ryhmään a sisältyvät sikarilaatikot JJT.69.1–JJT.69.3 (joiden alkuperäinen järjestys on ilmeisesti 69.3, 69.2 ja 69.1). Niissä käsitellään ornamentiikan tutkimusta, Assyriasta ja antiikin Kreikasta renessanssiin. Sikarilaatikkoa JJT.69.3 on käsiteltävä varovasti, koska siinä olevat kortit on liitetty toisiinsa liimapaperilla haitareiksi.[34] Ryhmän b sikarilaatikot JJT.69.4–JJT.69.6 käsittelevät yleistä taidehistoriaa ja siihen liittyviä teoreettisia ja tyylihistoriallisia kysymyksiä 1300-luvulta 1700-luvulle. Ryhmään c kuuluu sikarilaatikko JJT.69.7, joka on luonteeltaan tyylihistoriallinen, ja käsittelee tematiikkaa antiikista 1300-luvulle. Sen kuuluisi olla paitsi aiheensa myös aikarajauksensa puolesta edellisessä ryhmässä mukana. Materiaali käsittelee taiteen evoluutiota, kompositiota ja perspektiiviä.[35] Viimeiseen ryhmään d sisältyvät sikarilaatikot, JJT.69.8–JJT.69.9 käsittelevät tarueläimiä ja eläinornamentiikkaa. Ne siis liittyvät osittain samaan aihepiiriin tässä arkistolaatikossa olevan a-ryhmän kanssa. Symboliikasta ja ornamentiikasta poikkeaa kuitenkin pieni määrä imetys-, taistelu- ja tanssiaiheita. Piirrosten määrä vaihtelee aihepiireittäin: b- ja c-ryhmän kortistoissa ei juurikaan ole piirroksia, mutta a- ja d-ryhmien korteissa niitä on melko paljon. Laatikko sisältää kymmenen sikarilaatikkoa tai pinoa, joissa on yhteensä noin 5 600 korttia. Materiaali on jaoteltu vanhastaan pahvikansilla ryhmiin a–f. Teemat jakautuvat seuraavalla tavalla: Ryhmään a kuuluu sikarilaatikko JJT.70.1, joka käsittelee tyylihistoriallisia kysymyksiä taiteen evoluution näkökulmasta antiikista 1300-luvulle. Lisäksi siinä pohditaan erilaisia vaikutus- ja vuorovaikutussuhteita kuten antiikin taiteen vaikutusta myöhempien epookkien taiteeseen ja Bysantin ja länsieurooppalaisen taiteen vuorovaikutusta keskiajalla. Ryhmään b sisältyvät sikarilaatikot JJT.70.2 ja JJT.70.3, joista ensimmäinen keskittyy lähes kokonaan surun ja tuskan ilmaisuihin antiikin taiteessa ja jälkimmäinen Ristiinnaulitsemis-aiheeseen sen eri variaatioineen varhaiskristillisestä taiteesta 1400-luvulle.[36]  Ryhmään c on sijoitettu sikarilaatikko JJT.70.4, joka käsittelee symboleja, allegorioita ja erilaisia personifikaatioita antiikista uuteen aikaan. Se siis jatkaa edellisen arkistolaatikon (JJT.69) a- ja d-ryhmien tematiikkaa. Ryhmässä d on arkistolaatikko JJT.70.5 joka painottuu taiteen genreihin, valonkäyttöön ja muotoa koskeviin kysymyksiin eri aikakausilla antiikista 1500-luvulle. Se siis kuuluu samaan kategoriaan kuin a-ryhmän JJT.70.1. Ryhmä e sisältää sikarilaatikot JJT.70.6–JJT.70.7, joista ensimmäinen keskittyy keskiaikaisiin kuvitettuihin käsikirjoituksiin (aineistoa muun muassa teokseen Psalterillustration) ja jälkimmäinen käsittelee kuvamotiivien siirtymistä antiikista myöhempien aikakausien taiteeseen.[37] Viimeisessä, f-ryhmässä, on kolme pinkkaa, joista kaksi ensimmäistä JJT.70.8 ja JJT.70.9 liittyvät kuvitettujen käsikirjoitusten tutkimiseen ja JJT.70.10 sisältää muistiinpanot vuonna 1901 pidettyä esitelmää varten.[38] Materiaali ei kokonaisuudessaan sisällä paljon piirroksia, ainoana poikkeuksenaan sikarilaatikko JJT.70.2, jossa niitä on runsaasti. Arkistolaatikko on sisällöltään sekava, eikä edes aineiston luokittelu kuuteen ryhmään vaikuta perustellulta. Pidän todennäköisenä, että tähän laatikkoon on koottu materiaalia, joka ei ole joko tilan puutteen vuoksi tai muusta syystä sopinut muualle.

Mynämäen kirkon 1897 esille otetut, mutta välittömästi uudelleen peitetyt maalaukset tulivat kiinnostuksen kohteeksi, kun 2000-luvun ensimmäisen vuosikymmenen lopussa suunniteltiin kirkon restaurointia. Tässä yhteydessä, eri vaiheiden kautta päädyttiin siihen, että esille otettiin niin sanotun toisen ryhmän kaikki maalaukset ja osa ensimmäisestä ryhmästä. Työn tekivät vuonna 2011 Raimo Ala-Kärppä sekä Annu ja Tapio Hiltunen. Esilleoton yhteydessä voitiin todeta Emil Nervanderin monen tutkijan, myös minun, mielestä jostakin syystä ottama epäoikeudenmukainen suhtautuminen maalauksiin, sillä ne ovat vaikuttavia niin laadultaan kuin tekniikaltaan. Tämän artikkelin aiheena on lähinnä toisen ryhmän maalaukset, missä aluksi kuvataan maalaukset, joita on ainoastaan keskilaivassa, nimittäin ensimmäisen holvin itävaipassa, toisessa holvissa ja viidennen holvin länsivaipassa. Varsinkin toisen holvin maalaukset muodostavat kiinnostavan kokonaisuuden, jossa esittävien aiheiden keskinäiset lukumääräsuhteet, suhde toisiinsa ja sijainti alla olevaan kirkkotilaan on varsin monimutkainen. Tyylillisesti maalaukset ovat niin lähellä kahta Turun tuomiokirkon maalausryhmää ja Kalannin kirkon sakariston maalauksia, että kirjoittaja katsoo kaikki saman ammattilaismaalarin tai maalariryhmän tekemiksi. Maalausten erikoinen sijainti tai topografia kirkkotilassa on Suomen oloissa ainutlaatuinen: kukin kolme kokonaisuutta on sijoitettu maalauksista tyhjien holvivälien toisistaan erottamina. Lisäksi itäisimmässä ja läntisimmässä holvivälissä on vain yksi henkilömaalaus ja muutama muu koristeaihe – muissa kolmessa holvivaipassa niitä ei ole.

Vain muutamissa Suomen keskiaikaisista kirkoista on parin viime vuosikymmenen aikana otettu esiin keskiaikaisia kalkkimaalauksia. Näistä voi mainita Inkoon, Vehmaan, Tyrvään ja Sundin.[1] Kussakin löydettiin katkelmia maalauskokonaisuuksista, joista osa oli jo aikaisemmin otettu esille ja jotka olivat näkyvissä kirkossa. Sen sijaan sellaisissa kirkoissa, joissa jokseenkin kaikki maalaukset ovat olleet laasti- ja kalkkimaalikerrosten alla, ei esille ottamisia ole tehty.

Tämän johdosta onkin huomionarvoista, että valmisteltaessa 2008–2009 Mynämäen kirkon korjausta ja restaurointia, tehtiin päätös aluksi tarkastaa ainakin yksi paikka, missä oli vuonna 1897 esille otettuja mutta kalkkilaastin alle saman tien uudelleen piilotettuja maalauksia. Kohteeksi valittiin keskilaivan idästä laskien toisen holvin pohjoisvaippa, missä arkistotietojen perusteella piti oleman pyhää Henrikiä ja Lallia esittävä maalaus. Vaipan alueen naputti esiin konservaattori Raimo Ala-Kärppä keväällä 2009, ja maalaus löytyikin ympäröivine kasvikoristeineen. Työ osoittautui vaikuttavaksi, [2] ja koska seurakunnan piirissä eli mieliala, että kirkon runkohuoneen sisätila on karuhko pääosin valkoisiksi kalkkisiveltyine seinineen ja holveineen, päätettiin tutkia, voitaisiinko ainakin osa niistä ottaa esiin pysyvästi (kuva 2). Näin myös tehtiin, ja työn tekivät vuoden 2011 tammi–huhtikuussa konservaattorit Annu ja Tapio Hiltunen (kuva 3). Mynämäen kirkko Varsinais-Suomessa on yksi Suomen suurimmista keskiaikaisista kivikirkoista, ja siihen on kohdistunut tieteellistä mielenkiintoa jo 1800-luvun loppupuolelta lähtien. Rakennus käsittää runkohuoneen, jonka pohjoisseinän itäosaa vasten on sakaristo, eteläseinän länsiosaa vasten asehuone eli eteinen ja länsiseinää vasten suuri rakennus, jonka alkuperäinen tarkoitus on tuntematon.[3]

Kirkon ikää on pyritty määrittämään 1800-luvun loppupuolelta lähtien, ja 1900-luvun alussa se nuorentui vuoden 1300 tienoille. Tämä muun muassa ikkuna- ja holvimuotoihin perustuva ajoitus vakiintui aina 1900-luvun viimeiselle vuosikymmenelle asti. Tällöin tämän kirjoittaja arvioi ensin sen kuuluvan noin vuosien 1440 ja 1470 väliin, mutta sitten muutti arviotaan Nousiaisten kirkon uuden ajoituksen [4] perusteella muutamaa vuosikymmentä vanhemmaksi noin vuosien 1425 ja 1440 väliin.[5] Emil Nervander avustajineen naputti esiin 1897 valtaosan kirkon seinissä ja holveissa olleista maalauksista. Työn yhteydessä hän kopioi kalkkeeraamalla useita maalauksia ja kirjoitti niistä myös lausunnon Muinaistieteelliselle toimikunnalle (kuva 4).[6]Hänen arvionsa mukaan maalaukset eivät kuitenkaan olleet tarpeeksi korkeatasoisia, vaan ne peitettiin paksun kalkkilaasti- ja kalkkisivelyn alle.

Sen jälkeen kun kalkkimaalaukset peitettiin pikaisen esille oton jälkeen, sai pääosa niistä olla laastikerroksen alla aina vuoteen 1959 asti. Tällöin naputettiin esiin runkohuoneen itä- ja länsiseinää peittänyttä rappausta keskilaivassa ja tässä yhteydessä paljastui molemmista seinistä kaksi rengasristiä kirkon vihkimisen ajoilta ehkäpä 1430-luvulta.[7] Kun kirkon uuden korjauksen aika oli lähestymässä 2008 varsinkin seinien ja holvien likaantumisen takia, naputti konservaattori  Raimo Ala-Kärppä esille mainitun keskilaivan toisen holvin pohjoisvaipan maalauksen.[8] Aihe esittää pyhää Henrikiä polkemassa jalkojensa alle Lallia. Erinäisten keskustelujen jälkeen päätettiin ottaa esille holvissa tiedetyksi olleet muutkin maalaukset. Samalla tarkistettiin, minkälaisia maalauksia muissa holveissa, myös sivulaivojen holveissa ja seinissä, olisi. Jo Nervander saattoi varsin tarkasti määrittää, missä maalauksia oli, ja näiltä paikoilta ne tulivatkin esiin lukuun ottamatta sakaristoa, jossa maalaukset jätettiin kalkkilaastin alle. Todettakoon kuitenkin jo tässä, että maalaukset jakautuvat aikaisemman tutkimuksen mukaan kahteen ryhmään. Ensimmäinen ryhmä käsittää sakariston ja runkohuoneen rakentaja- tai rakennusmestarimaalaukset, joita myös on kutsuttu primitiivisiksi maalauksiksi.[9] Niitä on Nervanderin tietojen mukaan sakariston pohjoisseinässä sekä sen holvin etelä- ja pohjoisvaipassa ja ruoteissa, kun taas runkohuoneessa niitä on ainakin jokaisen holvin vyö- ja arkadikaaren huipussa (lilja-aiheet, ks. jäljempänä). Lisäksi samaan ryhmään voi liittää seinissä olleet 12 vihkiristiä, joista, kuten edellä todettiin, neljä on ollut näkyvissä vuodesta 1959 lähtien. Edelleen niihin kuuluvat keskilaivan idästä laskien ensimmäisen holvin itävaipan Ristiinnaulittu-aihe ja saman laivan viidennen eli läntisimmän holvin länsivaipan mahdollinen naispyhimys.[10] Toinen ryhmä käsittää keskilaivan toisen holvin ammattilaisen käsin tehdyt raamatun hahmot ja myöhemmät marttyyrit sekä kasviornamentiikkaa. Jälkimmäinen ulottuu myös holvin kohdalla olevien arkadikaarien alapintoihin, ja voi hyvin olettaa sitä olleen myös ruoteissa ja vyökaarissa (kuva 3).[11]

Edellä kuvattu on luokitus, joka on muodostunut Nervanderin, Wennervirran ja Riskan tutkimuksissa. On kuitenkin varsin mahdollista (ks. jäljempänä), että ryhmän yksi molemmat henkilömaalaukset (Ristiinnaulitttu-ryhmä ja mahdollinen naispyhimys) kuuluvatkin ryhmään kaksi. On lisäksi todettava, että runkohuoneessa, lähinnä kuorissa on ollut kalkkimaalauksia noin vuoden 1650 tienoilta. Ne ovat jokseenkin varmasti kuuluneet Henrik Flemingin ja hänen puolisonsa loistokkaaseen hautamuistomerkkikokonaisuuteen.[12] Maalausten värit ovat säilyneet verraten heikosti ja useat maalauksista ovat haalistuneet lähes näkymättömiin. Väriskaala on hennon punainen, punaruskea, kellertävä ja valkoinen. Erikoinen ilmiö on se, että kaikissa maalausalueissa on raappeita, jotka on tehty joko taltalla tai puukolla. Luultavasti kysymyksessä ovat jäljet, jotka syntyivät kun maalaukset 1897 verraten kovakouraisesti otettiin esiin. Raappeiden määrä ja tiheys vaihtelee maalausalueesta toiseen. Periaatteessa voisi ajatella, ettei Emil Nervander olisi näin antanut työtä tehdä, vaan että palkatut henkilöt, joille ei ehkä riittävästi osattu korostaa varovaisuutta, ovat olleet vastuussa niistä. Toiselta puolen on esimerkiksi pyhän Henrikin selkälinjan ulkopuoli hakattu valkoiselle pinnalle (kuvat 5 ja 6). On vaikea ajatella syyksi muuta kuin sitä, että Nervanderin oli näin helpompi kalkkeerata selän linjan kulku kuin jos se olisi jätetty alkuperäisen kalkkipinnan sävyyn. Toisaalta tämän kanssa on ristiriidassa se, että pyhän Paavalin kasvonpiirteet on hakattu täysin valkoisiksi (kuva 7). Joka tapauksessa raappeet ovat samalla eräänlaista arkeologista kerrostumaa maalauskoristelussa. En tiedä, onko tällaisia raappeita havaittu muissa kirkoissa, joissa maalauksia on viime vuosikymmeninä naputettu esiin. Ensimmäisen ryhmän maalauksista voi tarkastella nykytilanteessa vain arkadi- ja vyökaarien huippujen liljakoristeita, joskin niistä on olemassa kalkkeerauksia vuodelta 1897. Niiden tekotapa on varsin vaikuttava, mikä tavallaan viittaa niiden olevan muuta kuin rakentaja- eli primitiivisiä maalauksia. Toisaalta myös rakentajamaalausten joukossa on johdonmukaisesti toteutettuja töitä, kuten esimerkiksi Itä-Uudenmaan kirkkojen sakaristojen holvilakien maalaukset osoittavat. Onkin mahdollista, että liljat on tehty sapluunalla ja periaate olisi sama kuin Turun tuomiokirkon sivulaivojen 1400-luvun alkupuolen tai puolenvälin maalauksissa. Mynämäen lilja-aiheiden kuulumisen ensimmäiseen ryhmään osoittaa se, että ne lukuun ottamatta kuningaspyhimys- ja Henrik-maalausta (ks. jäljempänä) ovat jääneet keskilaivan toisessa holvissa toisen ryhmän maalausten alle.

Muista ensimmäisen ryhmän töistä on mahdotonta saada selvää, sillä niiden alkuperäistä asua on vaikea hahmottaa Nervanderin kalkkeerausten perusteella. Tässä voi verrata ryhmän kaksi marttyyrikuninkaan valokuvana esitettyä hahmoa kalkkeeraukseen (kuvat  8 ja 4): jälkimmäisestä saa käsityksen varsin kömpelöstä esityksestä verrattuna edelliseen. Miten siis suhtautua sakaristossa oleviin ensimmäisen ryhmän maalauksiin, joista on olemassa vain kalkkeeraukset? Toisen ryhmän maalaukset keskittyvät tähänastisten tietojen ja tulkintojen mukaan keskilaivan idästä laskien toiseen holviin, mutta paikalla tekemieni havaintojen perusteella niitä on myös ensimmäisessä holvissa. Seuraavassa käsitellään ensin toisen holvin henkilö- ja eläinhahmoja esittävät aiheet, sitten kasviornamentiikka. Sen jälkeen esitellään ensimmäisen holvit maalaukset (Ristiinnaulittu-aihe ja kukat).

Itävaipassa on keskellä oikealle (pohjoiseen) kääntynyt istuva Autuas Neitsyt Maria, joka pitää oikealla käsivarrellaan istuvaa Jeesus-lasta (kuva 9).[13] Tämän oikea käsi on äidin rinnalla, kun taas vasen ojentuu kohti hänen kasvojaan; äidin katse on suuntautunut alas kohti poikaansa. Marian pään molemmin puolin leijuu kaksi enkeliä, joista ainakin pohjoispuolinen näyttäisi asettavan Marian päähän jotain, kun taas eteläpuolisesta, vaikka se on suunnilleen samassa asennossa edellisen kanssa, ei maalauksen katkelmallisuuden takia pysty saamaan selvää. Tove Riska arvelee kysymysmerkillä varustettuna, että enkelit ”kannattavat kruunua”[14] mikä onkin hyvin mahdollista päätellen päähineen, tosin katkelmallisista, piirteistä. Samassa holvivaipassa Maria ja lapsi -aiheen edessä, siis pohjoispuolella, on diakonin asuun pukeutunut pyhimys, jonka oikea käsivarsi osoittaa suorassa kohti maata, kun taas vasenta ei näy lainkaan. Diakonin kyynärtaitteen tienoilla on kuitenkin koristeköynnösten välissä jokin tunnistamaton, ympäröivää aluetta tummempi kohta. Voisi ajatella, että oikean käsivarren jatkona alaspäin olisi esimerkiksi halstari, kuten pyhän Laurentiuksen suhteen silloin tällöin on. Tällaista esinettä sen enempää kuin pyhimyksen kättä ei näy, ja sitä paitsi alueella on maalauskuvastoon liittyvää köynnöskoristelua. Voisi siis ajatella, että pyhimyksen attribuuttina olisivat olleet vasemmassa kädessä olevat kivet, jotka ovat Stefanuksen tunnukset, mutta mainitussa tummassa alueessa ei näy mitään merkkejä sellaisista. Pyhimyksen identifiointi jää siis attribuutin perusteella selvittämättä, mutta on mielestäni hyvin uskottavaa, että hän on Laurentius, Mynämäen kirkon keskiaikaisessa lähteessä mainittu toinen suojeluspyhimys.[16]

Itävaipan kokonaisuuteen kuuluu myös kaksi maallista henkilöä, joista pohjoispuolinen on nainut nainen, joka polvistuneena ja kädet kasvojen alaosan eteen nostettuina rukoilee Neitsyt Mariaa ja lasta. Käsistä näyttää kohoavan yksinkertainen tekstinauha, jossa ei kuitenkaan näy merkkejä kirjaimista. Marian ja Jeesus-lapsen takana on samalla tavalla polvistuneena mies, joka kohottaa kätensä rukousasentoon; tässäkin näkyy tekstinauhaa. Miehen hiukset edustavat 1400-luvun alkupuolen kuosia, samoin parta. Hänen oikealla kyljellään on vaalea, vinosti ylöspäin kohoava esine, jonka voinee tulkita tikarinkahvaksi, kun taas vyötä ei näy. Laitteen perusteella hänen voi tulkita kuuluneen maalliseen rälssiin. Muita erityistuntomerkkejä ei näy – mainittakoon, ettei kummankaan rukoilijan lähellä näy sukuun liittyvää vaakunakilpeä tai muuta tunnistetta.

Holvin etelävaipassa on henkilöhahmo, jonka kuva on Mynämäen maalauksien joukosta useimmin esitetty Suomen taidehistorian tutkimuskirjallisuudessa, nimittäin seisova, oikealle eli itään puoliksi kääntynyt pyhä kuningas (kuvat 8 ja 4).[17] Seisovalla hahmolla on antiikkiin palautuvan kunnioitustavan mukaisesti tekstiilillä suojatun oikean käden päällä kannellinen astia, jonka voinee tulkita ehtoollisleipäsäiliöksi (ciborium). Vasen käsi on hiukan taipuneena vyötärön korkeudella, ja sormet ovat lähes suorina; peukaloa ei näy. Nervander on kalkkeeraukseensa merkinnyt käden kautta kulkevan piirteiltään varsin yksityiskohtaisesti piirretyn valtikan kuninkaan vasemman olan yläpuolelta lanteen korkeudelle asti. Tätä on nyt hyvin vaikea, voisi sanoa mahdotonta, havaita, joskin kädestä vinosti ylöspäin näyttää ulottuvan suora, ympäristöään vaaleampi linja.[18] Kuninkaan hiukset ovat samankuosiset kuin itävaipan rälssiherralla, mutta nyt päässä on moniulokkeinen 1400-luvun alkupuolen tyyliin kuuluva kruunu. Kiinnostava piirre on, ettei kuninkaalla ole pyhimyskehää. Vaatetus koostuu ainakin maahan asti ulottuvasta vaipasta, jonka kaula-aukosta näkyy alla oleva vaalea alusmekko. Hän näyttää seisovan ensimmäisen maalausryhmän liljan päällä tai ainakin maalari on tehnyt työnsä niin, että lilja on selvästi näkyvissä. Holvin länsivaipassa on kolme seisovaa hahmoa, nimittäin etelästä laskien pyhät apostolit Pietari ja Paavali sekä pyhä Antonius Erakko (kuva 11). Kaikki ovat puoliprofiilissa mutta siten, että Pietari ja Paavali ovat kääntyneet toisiaan kohti, kun taas Antonius on Paavalin takana mutta heihin päin kääntynyt. Kaikilla on sätein varustetut pyhimyskehät päänsä ympärillä. Pietarin tunnistaa helposti oikean käden avaimen perusteella; vasemmassa kädessä on kirja. Paavali pitää marttyyriutensa välinettä miekkaa vasemmassa kädessään. Aseen piirteet tuovat mieleen 1300-luvun lopun ja 1400-luvun alkupuolen tekniset ratkaisut. Paavalin oikeaa käsivartta on vaikea hahmottaa, mutta hänkin näyttäisi pitävän siinä tekstiilin suojaamaa kirjaa. Pitkäpartaisella Antonius Erakolla on oikeassa kädessään sauva, joka ei kuitenkaan ole hänen ikonografiaansa useimmin kuuluva T-risti tai tauristi (crux commissa), vaan ennemminkin piispallinen paimensauva, jollaisia myös apotit käyttivät (kuva 12).[19] Se nojaa maahan siten, että esine erottaa hänet apostoleista; vasen käsi on suorassa alaspäin, mutta sen jatkona voi erottaa kulmikkaan esineen, ehkä kirjan.[20] Hänen yllään on jalkapöydätkin peittävä vyötetty kaapu ja käsivarret aina ranteisiin asti peittävä hartiaviitta, joka edestä alhaalta on avoin, mutta ylempää suljettu; kiinnikesolkea tai nappeja ei kuitenkaan pysty erottamaan. Viittaan ei näytä kuuluvaan antoniittien vaateparsisääntöjen mukaista huppua päähineosineen eikä myöskään tauristiä. Sen sijaan hiukset näyttäisivät peittävän vasemmanpuolisen korvan ja ohimontienoon. Näin pyhimys on siis esitetty pyhän Antoniuksen sääntökunnan edustajan ja samalla apotin (paimensauva) asussa. Pyhimyksen etupuolella on hänen tunnuksensa porsas, joka on nostanut vasemman etusorkkansa pyhimyksen kaavun päälle ja jonka katse on suuntautunut ylöspäin (kuva 13). Hahmo tuo mieleen ennemminkin isäntänsä huomiota kerjäävän koiran kuin porsaan. Attribuutiksi kuuluvaa soittokelloa ei näy, mutta kaulan ympäri näyttäisi vaaleana viiruna kulkevan kellonauhan tai -pannan jälki, joten kelloa kuvaava maalaus on ehkä haalistunut pois. Pohjoisvaippaan on kuvattu pyhä Henrik (kuva 5). Hänellä on päässään piispanhiippa ja muuna vaatetuksena ainakin kasukka ja alba. Vasemmassa kädessä saattaa olla kirja, mutta oikean, nyrkissä olevan käden kautta luultavasti kulkenutta piispansauvaa ei nykyisin pysty hahmottamaan (kuva 6). Piispan alban etupuolella näkyvät puoliprofiilissa olevat kasvot, jotka kuulunevat Lallille. Suuri nenä ja leveä suu viittaavat keskiajan ikonografiassa alhaiseen asemaan, ja päässä on ehkä bireta, päähine, jonka Lalli ryösti murhaamaltaan piispalta. Mielenkiintoista on, ettei Lallista näy muita ruumiinosia kuin pää (kuva 14). Useastihan näkyvissä ovat paitsi jalat myös käsi, jossa hän kantaa murha-asetta kirvestä. Holvivaippojen pyhimys- ja ihmisaiheita attribuutteineen ympäröivät kaikilla puolilla kasviaiheet. Ne koostuvat huolellisesti muotoilluista ja johdonmukaisesti kaartuvista köynnöksistä, jotka useimmiten eivät erityisesti näytä alkavan maalauksen keinoin määritellystä alustasta vaan ikään kuin tyhjästä. Muutamassa tapauksessa, kuten esimerkiksi välittömästi diakonin edessä olevassa köynnöksessä, tyvi kuitenkin näyttäisi versoavan maasta. Köynnöksistä kaartuu tiheästi ulos kapeita, pitkänomaisia ja kaartuilevia lehtiä. Joskus köynnökset päättyvät tammenlehden kaltaiseen lehteen, kuten esimerkiksi kuninkaan pään takana, mutta aiheesta on myös teräväkärkisiä muunnelmia, kuten välittömästi pyhän Henrikin kasukan alaosan edessä. Muutamassa tapauksessa köynnös saattaa päättyä nelisivuiseen, hiukan keihäänkärkeä muistuttavaan lehteen. Pienen, holvin pohjoisen arkadikaaren alapintaan tehdyn koehakkauksen perusteella voi köynnösaiheita päätellä olleen myös koko kaaren pituudelta samoin kuin eteläisessä arkadikaaressa, mutta kukka- tai hedelmäaiheiden olemassaolosta ei tiedetä. Köynnöksissä on myös kukkia ja hedelmäterttuja (kuva 15). Kaikki edelliset ovat kuusiterälehtisiä, joissa terälehti alkaa ympyrällä merkitystä mykiöstä – lähinnä mieleen tulee ruusunkukka. Tertut taas näyttäisivät sekä yksittäisten hedelmien että niiden muodostaman kokonaisuuden perusteella olevan viinirypäleterttuja.

Länsivaipan eteläosassa on kaksi lintua, jotka istuvat köynnöksellä toisiaan vastatusten ja nokat toisiaan koskettaen (kuva 16). Aihe on väreiltään hyvin haalistunut, ja sitä on vaikea havaita kirkon lattialta tarkasteltaessa.[21] Lintuaiheita on saattanut olla enemmänkin, mutta ne ovat voineet tuhoutua. Holvin jokaista vaippaa kehystävät arkadikaarien ja vyökaarien yläosaa sekä ruoteiden molempia puolia reunustavien täytettyjen puolikaarien muodostamat nauhat. Ne antavat käsityksen hyvin huolellisesti ulkopuolisista pinnoista eristetystä maalauskenttäjaosta. Näin tuskin on alun perin ollut, sillä, kuten edellä todettiin, on ainakin arkadikaarien alapinnoissa ollut köynnösmaalausta, ja näin voi arvella olleen myös vyökaarissa. Muista kirkoista saatavien tietojen perusteella taas ruoteet ovat aina olleet koristeltuja sikäli kuin kalkkimaalauskoristelua kirkkorakennuksessa ylipäätään on. Näin ollen niitä jokseenkin varmasti on ollut myös Mynämäen kirkossa, mutta konservaattori Tapio Hiltusen mukaan niitä ei rakenteellisista syistä johtuen voitu etsiä.

Keskilaivan ensimmäisen holvin maalauksista on Ristiinnaulittu-aihe (kuva 17) tutkimuskirjallisuudessa liitetty kirkon maalausten vanhempaan ryhmään ja katsottu sen kuuluvan 1300-luvun loppupuolelle lannevaatteen perusteella.[22] Tästä maalauksesta Nervander teki kalkkeerauksen, joka on ollut tähänastisen tutkimuksen perusaineisto, mutta kun tarkastelee nyt esille naputettua työtä kirkossa kiikarilla, joutuu epäilemään tulkintaa. Kokonaisuudessa ei mielestäni ole sellaisia piirteitä, jotka liittäisivät sen rakentaja- tai primitiivisiin maalauksiin, vaan siinä on vahva ammattilaisuuden leima. Jo tällä perusteella näkisin sen kuuluvan saman ryhmän piiriin kuin toisen holvin maalaukset, sillä on vaikea kuvitella, että kirkossa olisi toiminut vielä kolmaskin maalari tai maalariryhmä, jota varten olisi rakennettu korkeat telineet pinta-alaltaan tällaista vähäistä työtä varten. Lannevaatteen pituus puolestaan ei ole niin tarkka todistus maalauksen iästä kuin on oletettu, vaan samankaltaisia on maalattu vielä 1400-luvun puolella. Myöskään käsien korostetut verihyytymät eivät ole vain 1300-luvun jälkipuoliskolle vaan myös seuraavan vuosisadan alkupuolelle kuuluvia. Niinpä esimerkiksi Kalannin sakariston pohjoisseinän Ristiinnaulittu-hahmon käsistä valuu samanlaisia verihyytymiä. Maalaus köynnöksineen kuuluu samaan ryhmään Mynämäen maalausten kanssa, joskaan Kalannin Kristuksen käsivarret eivät ole yhtä jyrkässä kulmassa kuin Mynämäen. Kalannin köynnös-, lintu- ja Golgatamaalauksia taas ei ole missään tapauksessa voitu tehdä ennen 1400-luvun ensimmäistä neljännestä.[23] Havaintojen tekemistä vaikeuttaa kuitenkin Mynämäen maalauksen fragmentaarisuus. Yksi seikka puhuu vahvasti sen puolesta, että työn ovat tehneet toisen holvin koristelun maalanneet henkilöt: Holvikairojen alaosiin on nimittäin maalattu kukka-aiheita, jotka valtaosaltaan ovat täsmälleen samoja kuin toisen holvin köynnösten kukat. Tällaisia aiheita ei muissa holveissa tiettävästi ole. Holvin kalkkimaalauksien tarkastelu ja vertailu paljastaa niin säännönmukaisuuksia kuin epäsäännönmukaisuuksia. Yleiskaava on se, että itä- ja länsivaipoissa, siis runkohuoneen itä–länsi-akselilla on useampi kuin yksi henkilöhahmo: itävaipassa heitä on seitsemän, länsivaipassa kolme. Sen sijaan etelä- ja pohjoisvaipoissa, siis etelä–pohjois-akselilla heitä on vain yksi kummassakin. Tämä tuskin on sattumaa, ja tilanteen voi ehkä tulkita osoittavan ajatusta siitä, mitä keskilaivassa seisova parhaiten näki idän tai lännen suunnasta. Lännen suunnasta katsovalle Maria ja lapsi -aihe ympäröivine hahmoineen – diakoni, lahjoittajapariskunta ja kaksi enkeliä – ovat toisaalta voineet muodostaa ainakin visuaalisen yhteyden kruunattavan Marian kautta Kristuksen kirkkoon, mutta myös kertomuksen niistä kahdesta ylhäissukuisesta (mynämäkeläisestä?) henkilöstä, jotka ovat lahjoittaneet kirkon rakentamiseen tai koristamiseen jotakin, kuten esimerkiksi kyseiset maalaukset (kuva 9). Idän, siis kuorin suunnasta katsottaessa Pietari ja Paavali kirkon organisatorisina ja opillisina peruskivinä ovat voineet olla messua ja muita toimituksia suorittavien kirkonmiesten ”valvojia”.

Nämä tulkinnat eivät kuitenkaan tavoita itävaipan diakonia eivätkä länsivaipan Antonius Erakkoa. Itävaipassa voisi nimittäin olettaa ainakin symmetriasyistä olevan pyhimys myös mieshenkilön ja Marian välissä (kuva 9). Kun sellaista ei ole, voi diakonipyhimyksellä olettaa olleen jokin tuntematon merkitys nimenomaan rukoilevalle naiselle. On kuitenkin vaikea ymmärtää, miksi nainen ja Neitsyt Maria Jeesus-lapsineen on erotettu toisistaan välissä olevalla hahmolla, joka ei-raamatullisena hahmona on hierarkkisesti alempana Mariaa puhumattakaan Jeesus-lapsesta. Yksi mielestäni uskottava tulkinta on, ettei nainen rukoile Mariaa ja lasta, vaan kohdistaa pyynnön diakonille viedä rukousviesti taivaan kuningattarelle. Vastaavanlainen symmetriaongelma kuin edellä on myös länsivaipassa, missä apostolit Pietari ja Paavali muodostavat selkeän kokonaisuuden, eräänlaisen pyhän keskustelun (sacra conversatione) muunnelman. Erakko taas on irrallaan ryhmästä, vaikka katsookin siihen päin, samalla kun on molempia apostoleja jonkin verran suurempi (kuva 11). Miksi hänellä ei ole paria, jää arvailujen varaan.

Eräs vaikeasti selvitettävä seikka on se, että itävaipan naishahmo on pohjoispuolella, mies taas eteläpuolella. Ainakin heraldisten sääntöjen mukaan tulisi heidän asemansa olla päinvastainen. Onko tässä tietoisesti rikottu tätä sääntöä vastaan sijoittamalla nainen ja mies siten kuin heidän paikkansa kuuluu olla messun ja muiden toimitusten aikana kirkossa, nimittäin nainen kirkkosalin itä–länsi-suuntaisen pitkittäisakselin pohjois- ja mies sen eteläpuolella. Tällöin on luontevaa, että Maria on maalattu kääntyneenä kohti pohjoista, siis hänen omaa alttariaan kohti.

Etelävaipan pyhä kuningas ja pohjoisvaipan pyhä Henrik muodostavat keskenään symmetriaparin. Molemmat ovat puoliprofiilissa siten, että he katsovat kirkon pääalttarin, siis Kristuksen haudan ja valtaistuimen, suuntaan. Symmetrisyys korostuu siten, että kuningaspyhimyksen (kuva 8 ) skeptri on vasemmassa kädessä ja kirja oikeassa, kun taas Henrikin (kuva 5) piispansauva (jonka voinee tulkita olleen olemassa mutta hävinneen) on oikeassa ja kirja vasemmassa kädessä. Hiukan kaukaa haettua voi olla, mutta esitän tässä joka tapauksessa, että kuningas ei vahingossa seiso holvin ensimmäisen maalausryhmän lilja-aiheen päällä. Näin ehkä saadaan symmetriayhteys Lalli-hahmoon, jota Henrik polkee jalkojensa alle. Henrik-hahmon alaosassa näkyy ääriviivoja samanlaisesta liljasta, mutta pyhimys ja murhaaja on joka tapauksessa maalattu sen päälle, ei yläpuolelle.

Kaikki henkilömaalaukset on esitetty puoliprofiilissa. Itä- ja länsivaippojen hahmojen katseet ovat suuntautuneet joko etelään tai pohjoiseen. Marian kasvot ovat kohti pohjoista, jossa suunnassa on hänen oma alttarinsa niin Mynämäen kuin kaikissa muissakin kirkoissa. Diakoni taas katsoo kohti Mariaa ja lasta, ja lahjoittajaparista vaimon katse on samaan suuntaan, aviomiehen taas kohti pohjoista. Länsivaipassa Pietari ja Paavali muodostavat toisiaan päin kääntyneen, ikään kuin keskusteluun syventyneen parin. Sen sijaan Antonius Erakko on heidän ulkopuolellaan.[25] Tätä eroa korostaa visuaalisesti hänen pitämänsä sauva, joka vertikaalisti erottaa hänet omaksi kokonaisuudekseen. Tässä voi ehkä aavistaa ulkopuolisuuden esityksen, mutta toisaalta antiikin ja keskiajan arvoperspektiivin kannalta ristiriitaisesti hän on hiukan kookkaampi kuin raamatulliset pyhimykset. Pietarin, Paavalin ja Antoniuksen triadia on vaikea avata.

Yksi kiinnostavista epäsäännöllisyyksistä maalauskokonaisuudessa on se, kenellä on pyhimyskehä, kenellä ei. Aloittaakseni itävaipasta on ymmärrettävää, ettei niitä ole lahjoittajapariskunnalla, mutta puuttuminen Neitsyt Marialta on outoa. Voisiko sen selittää kruunaamistilanteella? Tuskin, sillä näin ei ole tarvinnut tehdä muuallakaan. Sädekehän puuttuminen on sitäkin oudompaa, kun sellainen on diakonilla. Sen sijaan Jeesus-lapsella on, kuten asiaan kuuluu, kolminaisuussädekehä. Länsivaipan kaikilla kolmella pyhimyksellä on gloria, mikä on perusteltua. Sen sijaan on vaikea ymmärtää, miksi sitä ei ole etelävaipan kuninkaalla ja pohjoisvaipan Henrikillä – jälkimmäisen suhteen ei kuitenkaan voi olla aivan varma. Kun Suomen mantereella [26] alettiin rakentaa kivikirkkoja pääasiassa 1420–1430-luvuilla, tehtiin niihin välittömästi seinien tai seinien ja holvien muuraamisen jälkeen kalkkimaalauksia. Nämä jakautuvat karkeasti ottaen kahteen ryhmään, nimittäin rakentajamaalauksiin ja ammattilaismaalauksiin.[27] Ammattilaisten tekemiä maalauksia on ennen 1500-luvun alkua tehty vajaaseen 20 kirkkoon. Näistä noin kymmenen kirkon maalaukset kuuluvat niin sanottuun Taivassalon ryhmään, kun taas loput ovat sitä hajanaisempi ryhmä.[28] Jälkimmäisen ryhmän maalauksia luonnehtivat ainakin kasviaiheiden suuri määrä suhteessa henkilöhahmoihin,[29] ajoittuminen noin vuosien 1440 ja 1480 väliin [30] ja sijoittuminen valtaosaltaan kirkkorakennusten muihin tiloihin kuin runkohuoneeseen. Maalauksia on Ahvenanmaalla Finströmin ja Lemlandin kirkkojen sakaristoissa (luultavasti 1460- tai 1470-luku),[31] kun taas mantereen puolella niitä on Turun tuomiokirkon Ristikuorissa (ehkä 1470-luku), Johannes Kastajan kappelissa, Pyhän Ruumiin kappelissa, runkohuoneen etelälaivan länsiseinässä niin sanottuun Ursulan kappeliin yhdistävän aukon pielissä ja kaaressa (kuva 18), mahdollisesti pyhälle Yrjänälle omistetun kappelin kaaressa ja sen lähellä olevan laajan seinäkomeron kaaressa – kukin jälkimmäisistä lienee 1450-luvulta. Toinen varsinaissuomalainen kohde on Kalannin kirkon sakaristo (kuva 19), josta enemmän seuraavassa. Kirkkojen runkohuoneista tällaisia maalauksia on vain Hammarlandissa [32] ja Mynämäellä. Näin tämän ryhmän maalauksia on 11 eri paikassa, jotka jakautuvat kuuteen kirkkoon.[33] Jo pitkään on tutkimuksen tulkintana ollut, että tämänkaltaiset maalaukset ovat eri tekijöiden käsialaa.[34] Niinpä verrattaessa tämän ryhmän maalausten ominaisuuksia keskenään pitäen silmällä erityisesti Mynämäen töitä, on verraten helppo havaita eroja niin kasvikoristelun kuin ihmis- tai eläinhahmojen esitystavan suhteen. Siten Finströmin, Hammarlandin ja Lemlandin sekä Turun tuomiokirkossa Ristikuorin, Johannes Kastajan kappelin ja Pyhän Ruumiin kuorin sekä pohjoisseinän seinäkomeron köynnös- ja muut kasviaiheet ovat kiistatta erilaisia kuin Mynämäellä. On mitä ilmeisintä, että vaikka ne kuuluvatkin samaan yleiseen tapaan peittää pinta kasviaihein, on toteutus toinen ja tekijät eri henkilöitä kuin Mynämäellä.

Sen sijaan tyyliltään ja käsittelyltään lähellä toisiaan ovat Turun tuomiokirkon Ursula-kappelin sisäänkäyntiaukon ja Yrjänä-kappelin kaaren sekä Mynämäen keskilaivan ja Kalannin sakariston maalaukset. Kun tarkastelee näitä rinnakkain voi mielestäni tulla siihen tulokseen, että ne ovat saman tekijän (oli sitten kysymys yhdestä maalarista tai maalariryhmästä) tuotantoa.[35] Täydellisen vertailun voi tehdä tosin vain kasviaiheiden perusteella, sillä tuomiokirkon maalauksissa ei ole sen enempää henkilö- kuin eläinhahmojakaan, mutta identtisyys on ilmeinen. Oikeastaan ainoa ero on se, että Mynämäen maalauksista puuttuvat kolmessa muussa olevat lyyra-aiheet. Tämä ei mielestäni kumoa tulkintaa.[36]

Jos sitten tarkastelee henkilö- ja eläinhahmoja, ovat Kalannin sakariston [37] ja Mynämäen keskilaivan maalaukset niin paljon keskenään samanlaisia, ettei tässäkään ole syytä tehdä erottelua maalausten välillä. Yhdyn siis kokonaisuudessaan Tove Riskan tulkintaan, jonka mukaan näiden kohteiden maalaukset teki sama maalari tai maalariryhmä. Lisään kuitenkin omasta puolestani mukaan Turun tuomiokirkon Ursula-kappelin sisäänkäyntiaukon ja Yrjänä-kappelin kaaren maalaukset.

Maalausten taustaa on jo 1930-luvulta lähtien etsitty Ruotsista, eikä tälle tulkinnalle ole syytä esittää vaihtoehtoja, jos tarkastelee keskiruotsalaisia maalauksia. Lähimmäksi niin kasvi- kuin henkilö- tai eläinhahmojen esittämisessä tulevat niin sanotut ”Mälarenin laakson koulukunnan” (”Mälardalsskolan”) maalaukset, mutta tuskin sen piiriin kuuluneen ”Erentunan koulukunnan” maalaukset, kuten Riska tulkitsee,[38] vaan mielestäni esimerkiksi Arbogan kaupunginkirkon maalaukset Västmanlandissa. Niiden ajoitus on nykytulkinnan mukaan noin 1430–1440.[39]

Turun tuomiokirkon, Kalannin ja Mynämäen maalauksilla voi siis tulkita olleen tekijäyhteys. Kahden ensimmäisen maalaukset on sijoitettu vuoden 1450 tienoille, mikä vaikuttaa perustellulta myös rakennushistoriallisesta näkökulmasta. Toisaalta Arbogan kaupunginkirkon maalausten sijoittuminen jo 1430-luvulle antaa aiheen kysyä, voisivatko ainakin Kalannin ja Mynämäen maalaukset olla sittenkin aikaisempia kuin noin vuoden 1450 tienoo. Ehkä ne sittenkin on tehty 1430-luvun jälkipuoliskolla ja 1440-luvun alkupuoliskolla. Tähän ei tutkimuksen nykytilanteessa ja kirjoittajan tiedoin voi vastata. Onkin ehkä syytä varovaisuuden vuoksi laajentaa koko ryhmän ajoitus noin vuosien 1435 ja 1455 väliin. Mynämäen toisen ryhmän kalkkimaalaukset sijoittuvat siis siten, että kaikki kolme kokonaisuutta ovat keskilaivassa (kuva 2). Yksi on itäisimmän holvin itävaipassa ja sen vaippojen alaosissa, toinen toisessa holvissa ja kolmas läntisimmän holvin länsivaipassa. Jos lähdetään liikkeelle siitä jokseenkin varmasta tiedosta, ettei keskilaivan muissa holveissa ole tämän ryhmän maalauksia, ja verrataan tilannetta muihin Suomen keskiaikaisiin kolmilaivaisiin kirkkoihin, on tulos yksiselitteinen: Mynämäen kirkon maalaussijoittelu on ainoa. Missään muualla ei ole tällaista kirkkotilan sisäistä maalaussijoittelua tai -muotoilua, vaan säännöt ovat olleet täysin toiset. Ensiksikin itäisimmässä holvissa ei koskaan ole Ristiinnaulittu-aihetta siten, ettei muissa vaipoissa ole maalauksia.[40] Toiseksi sama tilanne on läntisimmän holvin suhteen: vain yksi pyhimys eikä muita aiheita on poikkeus. Kolmanneksi eroksi muodostuu pääkokonaisuuden sijoittaminen keskilaivan toiseen holviin – ei siis ensimmäiseen. Neljäntenä on todettava kyseisen holvin itävaipan kokonaisuus, jossa keskushahmona on äiti ja lapsi -aihe, jota reunustavat kruunaavat enkelit, diakoni ja kaksi lahjoittajaa on ainutkertainen. Viidentenä on holvin länsivaipan kahden apostolin keskusteluryhmä, jonka takana on näitä kooltaan suurempi ei-raamatullinen pyhimys. Kuudentena erikoisuutena on syytä mainita epäjohdonmukainen pyhimyskehän käyttö: sellainen on, kuten asiaan kuuluu, Jeesus-lapsella, diakonilla, Pietarilla, Paavalilla ja Antoniuksella, mutta ei Marialla, kuninkaalla ja Henrikillä.[41] Tässä voidaan tietysti spekuloida ajatuksella, että viimemainituista kahdella ensimmäisellä toki on kruunut ja jälkimmäisimmällä piispanhiippa, mutta sittenkään tämä ei tuntuisi riittävän, kun ottaa huomioon keskiajan tiukat pyhimyksen ilmaisemisen säännöt.

Muutamissa muissa kirkoissa toki on vaihtelua maalauskokonaisuuksien sijoittamisessa keskilaivaaan. Niinpä esimerkiksi Paraisilla maalauksia on ensimmäisessä holvissa, kun taas kahdessa seuraavassa on vain yksinkertaista Andreas-ruoderistiin kohdistunutta koristelua. Sitten niitä taas on, ja varsin tiheästi, neljännessä holvissa, kun taas läntisimmät holvit ovat samanlaisia kuin toinen ja kolmas. Tälle erikoiselle sijoittelulle voidaan kuitenkin esittää tulkinta, jonka mukaan neljännen holvin alapuolella sijaitsi kasteen paikka.[42] Pyhtään kirkossa taas maalauksia tehtiin 1470- tai 1480-luvulla keskilaivan kahteen itäisimpään holviin ja uusia kolmanteen holviin 1510-luvulla.[43]

Mynämäen kirkon maalausten sijoittelu ja ikonografia ovat ainoita Suomessa, eikä taustalle voi esittää kuin arveluja. Mielestäni kysymyksen pohtimisessa voidaan lähteä liikkeelle siitä, että kysymyksessä ovat yksityisten lahjoittajien maalaukset, minkä osoittaa heitä esittävät kuvat. Toiseksi on otettava huomioon se, että maalaussarja keskittyy keskilaivan toiseen holviin. Kun tarkastellaan asiaa lattiatasolla, voidaan todeta seuraavaa: Sen perusteella, että kahdessa itäisimmässä? korjaus oikeinpilarissa on kolo noin 2,7 metrin korkeudella lattiasta, voi arvella kuoriaidan niin keskiajalla kuin myöhemmin kulkeneen kirkon poikki tällä linjalla. Jos näin on ollut, ovat kirkon kaksi pakollista sivualttaria sijainneet näiden pilarien länsikyljessä. Tämä tarkoittaa sitä, että maalaukset on sijoitettu kuorin ulkopuolelle, mutta välittömästi kuoriaidan länsipuolelle.

Mielestäni on mahdollista tulkita tilanne niin, että lahjoittajat ovat olleet Mynämäen seurakunnan korkeinta vallasväkeä ja että he perheineen ovat messujen ja muiden toimitusten aikana asettuneet kysymyksessä olevan holvin alapuolelle, mutta kuitenkin niin, että naispuoliset jäsenet ovat olleet runkohuoneen itä-länsi-akselin pohjois- ja miespuoliset jäsenet eteläpuolella. Näin kuoriaidan oven kohdalle on jäänyt vapaa tila papin käytettäväksi ja seurakuntalaisten kokoontumiselle ehtoollisen sakramentin aikana. Näin lahjoittajat (perheineen) ovat olleet sosiaalisen asemansa perusteella lähinnä kuorialuetta halliten sitä yläpuolelta, ja naiset ovat sitä paitsi olleet aivan pohjoisen kuoripilarin vieressä olleen Neitsyt Marialle omistetun alttarin lähellä.[44] Tähän suuntaanhan holvimaalauksen Neitsyt Maria katsoo, ja tällä puolella on naispuolinen rukoilija. Perheen miespuoliset jäsenet taas ovat olleet yhtä lähellä kuoria kuin naiset, mutta lähempänä eteläpuolista sivualttaria, jonka arvellaan kuuluneen kirkon suojeluspyhimykselle tai -pyhimyksille.[45] Heidän yläpuolellaan on holvissa miespuolista lahjoittajaa esittävä maalaus samoin kuin pyhä kuningas, jonka näin voi arvella olleen pyhä Erik.[46] Ristiriitaista tulkinnan suhteen on kuitenkin se, ettei diakoni ole itävaipan etelä- vaan pohjoisosassa – tähän en kykene esittämään tulkintaa. Lähetin alkukesästä noin sadalle taidehistorian alan ammattilaiselle ja opiskelijalle kyselyn, jossa tiedustelin seuraavia asioita:

1. Miten näet taidehistorian aseman suomalaisessa kulttuurissa tällä hetkellä? Oletatko sen aseman muuttuvan seuraavien 20 vuoden aikana, ja jos oletat, millä tavalla?

2. Miten taidehistorian opetus mielestäsi palvelee työelämää yliopistollisista työsuhteista museoalan ammatteihin, taidekritiikkiin jne.? Tulisiko opetusta muuttaa, ja jos tulisi, miten?

3. Millaisena näet taidehistorioitsijan työkentän 20 vuoden päästä? Mitä toivot? Mitkä ovat suurimmat huolenaiheesi?

Vastauksia saapui – monen muistutuksen jälkeen – viisitoista. Melko vaatimaton tulos kyselyn saaneiden määrään verrattuna, mutta onneksi ne olivat peräisin erilaisissa alan kentän töissä toimivilta henkilöiltä ja antavat siksi uskottavan läpileikkauksen asioista. Yksi kolmasosa vastaajista työskentelee yliopistoissa ja kaksi kolmasosaa lähinnä museoalalla. Monilla museoalalla toimivista henkilöistä on kuitenkin aiempaa kokemusta yliopistossa työskentelystä, ja päinvastoin. Pieni vastausprosentti kuitenkin panee miettimään, eivätkö nämä asiat kiinnosta taidehistorioitsijoita riittävästi vai olivatko kysymykset liian vaikeita tai liian yleisluontoisia. Taidehistorian alan asemaa koskenut kysymys nosti esiin ennen muuta tieteenalan näkymättömyyden. Vaikka vastaajat uskoivat, että taidehistoriallista erityisosaamista sinänsä arvostetaan, he myös totesivat, ettei asiantuntemuksen monipuolista sisältöä tunneta edes kulttuurikentän sisällä. Ammattiosaamista tulisi tehdä näkyvämmäksi, koska nimenomaan se auttaisi kenttää ymmärtämään, että taidehistoria luo pohjan erityisosaamista vaativalle professiolle. Tämä kuitenkin edellyttäisi huomattavasti nykyistä suurempaa julkista keskusteluvalmiutta sekä oppiaineen laitosten esimiehiltä että muilta arvovaltaisessa asemassa toimivilta alan ammattilaisilta. Syy näkymättömyyteen piilee monen kirjoittajan mukaan meissä itsessämme. Esitämme liian harvoin näkemyksiämme asioista mediassa, olipa kyseessä sitten sanomalehdet, radio tai televisio. Taidehistorioitsijat “eivät tule kaapista ulos” eikä taidehistoria juuri kosketa tavallisen ihmisen elämää – tai ainakaan sen vaikutuksia ei tunnisteta.

Toisaalta katsottiin, että alamme yhteiskunnallinen ja kulttuurinen merkitys tulee sitä kautta, mitä taidehistorioitsijan koulutuksen omaavat ihmiset osaavat ja missä ja miten he toimivat. Näkyvyyttä taiteelle ja samalla taiteen historialle tuovat ennen muuta taidemuseot näyttelyineen, rakennettu ympäristö ja sen säilyttämiseen liittyvät keskustelut sekä näkyvillä paikoilla, esimerkiksi museoiden johtajina työskentelevät henkilöt. Myös osa tutkimuksesta on tunnettua. Tämä koskee erityisesti 1800-luvun lopun ja 1900-luvun suomalaista taidetta koskevia julkaisuja. Kansalliset teemat saavat osakseen muita laajempaa mielenkiintoa. Suuren yleisön kiinnostusta lisäävät myös tiedettä popularisoivat julkaisut ja taidekritiikki.

Paitsi ulkopuolisen tunnettavuuden laiminlyöntiin, taidehistorioitsijat syyllistyvät kirjoittajien mielestä myös liialliseen nurkkakuntaisuuteen. Vaikka yliopistojen ja museoiden välinen yhteistyö on lisääntynyt, sitä ei ole kehitetty riittävästi ja alalla vallitsee edelleen perinteinen epäluulo ja jopa epäluottamus. Yliopistot arvostavat liian vähän käytännön museoammatillista kokemusta ja museot puolestaan vierastavat puhtaasti akateemisia meriittejä liian teoreettisena osaamisena. Toivottiin, ettei alalla toimivien henkilöiden enää tarvitsisi valita uraa joko tutkijana tai museoammattilaisena. Osa kirjoittajista näki perinteisen taidehistorian laajentaneen tieteiden välistä vuorovaikutustaan esimerkiksi visuaalisen kulttuurin ja taidesosiologian suuntaan, mutta toiset olivat sitä mieltä, että taidehistorian sulkeutuneisuus on jättänyt sen entisille toiminta-aloille tilaa uusille tutkimussuuntauksille kuten museologialle, sukupuolen tutkimukselle, kulttuuriperinnön tutkimukselle tai vaikkapa maisemantutkimukselle. Tähän kysymykseen vastanneiden joukossa oli niitä, jotka haluaisivat selkeästi lisätä taidehistorian opetukseen työelämään orientoivia osuuksia ja niitä, jotka halusivat pysyä perinteisellä linjalla ja välttää opetuksen muuttamista “ammattikoulumaiseen” suuntaan. Jako ei korreloi sen kanssa työskentelikö vastaaja yliopistossa tai museoalalla. Enemmistö kirjoittajista oli sitä mieltä, että nykyinen opetus antaa hyvät edellytykset työelämässä toimimiseen ja oppialan tulisi jatkossakin painottaa erityisosaamista ja substanssin hallintaa. Näkemys, jonka mukaan nykyinen opetus takaa toimii hyvänä pohjana työelämään siirtymiselle, liittynee myös siihen, että taidehistoriasta valmistuneet opiskelijat työllistyvät suhteellisen hyvin moniin muilta humanistisilta aloilta valmistuneisiin verrattuna. Kehittämisen varaa näyttää kuitenkin olevan paljon sekä vanhemman että nykytaiteen opetuksessa. Katsottiin, että yliopistojen ja taidehistorioitsijoita työllistävien keskeisten organisaatioiden kuten museoiden tulisi yhdessä arvioida koko kenttää koskeva osaamistarve: millaisten asioiden ja aiheiden asiantuntijoita maahan tarvitaan seuraavien vuosikymmenten aikana. Kaikki tulevat taidehistorioitsijat eivät voi erikoistua tutkimaan vain yhtä aihealuetta. Vaikka nykytaiteen tutkimuksen suosio juuri tällä hetkellä on ymmärrettävää, museoiden kannalta on yhtä olennaista, että yliopistoissa koulutetaan vahvoja vanhemman taiteen ja esinekulttuurin tuntijoita. Vastauksissa painotettiin myös arkistotutkimuksen osaamisen merkitystä. Lisäksi opiskelijat tulisi perehdyttää kulttuurihallintoon. Nykytaiteen alueella tulisi vastaajien mielestä opettaa myös sen sosiaalis-ekonomisia struktuureja ja lisätä nykytaiteen historian sekä nykytaiteeseen keskittyvien kysymysten osuutta opetuksessa. Valmiuksia kytkeä nykyhetken ilmiöt traditioon ja sen muutosprosesseihin pidettiin oleellisina. Taidehistorian opetuksen osaksi toivottiin esimerkiksi kuratointiin ja sen erityiskysymyksiin keskittyviä kursseja. Opetukseen kaivattiin erityiskursseja myös sellaisista ajankohtaisista asioista kuin visuaalisen materiaalin tekijänoikeusasiat ja digitaaliseen kuvaan liittyvät laatukriteerit. Lisäksi korostettiin sivuaineiden roolia ammattitaidon kehittämisessä. Projektiluontoisten töiden voimakkaan lisääntymisen katsottiin lisäävän paineita monialaisten tietotaitojen opettamiseen.

Monet vastaajista ottivat kantaa korkeakouluharjoitteluun. Yksimielisiä oltiin siitä, että opiskelijoiden on ensiarvoisen tärkeää saada konkreettinen käsitys alan töistä, kuten esimerkiksi museotyöstä ja siihen tarvittavista erilaisista taidoista luetteloinnista, tekstien kirjoittamiseen ja näyttelyiden tuottamisen eri prosesseihin. Yliopistojen tuleekin vastaajien mukaan varmistaa korkeakouluharjoittelupaikkojen resursointi myös jatkossa, sillä harjoittelujaksot ovat merkittäviä myös työllistymisnäkökulmasta. Tiivistahtisen opiskelun lisäksi opiskelijoiden pitäisi voida hankkia työkokemusta jo opiskeluaikanaan, sillä pelkällä tutkintotodistuksella on vaikeaa saada töitä. Varsinaisen korkeakouluharjoittelun lisäksi yliopistot voisivat lisätä entisestään yhteistyötä esimerkiksi museoiden kanssa vaikkapa erilaisten pienten näyttelyprojektien muodossa. Kirjoituksissa kiinnitettiin huomiota myös työnantajien kouluttamiseen, jotta harjoittelujaksot olisivat mahdollisimman tuloksellista.

Tärkeänä pidettiin myös sitä, että opetukseen lisättäisiin aineksia, jotka opettavat menetelmiä ja tapoja hankkia tietoa, käsitellä ja eritellä sitä. Tiedon kaatamisen sijaan opetuksen pitäisi keskittyä siihen, miten visuaalisia aineistoja analysoidaan ja kannustaa opiskelijoita itsenäisesti hankkimaan tietoa, käsittelemään sitä ja argumentoimaan.

Huomiota tulisi kiinnittää myös siihen, kuinka tietoa tuotetaan erilaisille kohdeyleisöille. Taidehistorian toiminnan piiriin olisi mahdollista sitoa nykyistä laajempi vastaanottajakunta – esimerkiksi arkkitehtuurissa rakennusalan työnjohto ja työntekijät. Tätä kautta taidehistorialla voisi olla aktiivisempi rooli yhteiskunnassa asiantuntijana. Pitäisi kehittää malleja, joiden kautta esimerkiksi museoalan luetteloinnissa voitaisiin ymmärtää asiasanoituksen taakse piiloutuva taidehistoriallinen syvempi osaaminen ja sisällöllinen tulkinta. Taidehistorian aseman pysyvyyteen suhtauduttiin yleisesti ottaen varovaisen positiivisesti. Vastaajien yhteisen käsitys on, ettei taidehistoriallisen osaamisen tarve katoa kahdessakymmenessä vuodessa eikä niin kauan kuin taidetta on olemassa. Sen sijaan kaikki uskovat taidehistorian institutionaalisen aseman ja taidehistorioitsijoiden työnkuvan muuttuvan. Uusia ja osittain uhkaavia haasteita nähtiin sekä sisällöllisellä että taloudellisella suunnalla. Useat vastaajat olettivat, että seuraavina vuosikymmeninä tapahtuu oppiaineiden uudelleenjärjestelyjä – joita on tosin jo tapahtunut – ja sen oletettiin voivan muuttaa perinteisen taidehistorian asemaa voimakkaastikin. Yliopistoissa on nähtävissä jo nyt talouden kiristyminen ja ilmapiirin koveneminen tehokkuuspaineiden alla. Arvioinneissa tärkeinä mittareina pidetään ulkopuolisen tutkimusrahoituksen saamista ja kansainvälistä yhteistyötä, joista varsinkin ensin mainittu onnistuu joillakin aloilla toisia luontevammin. Yliopistot näyttävät kasvavan Aasiassa ja supistuvan muualla.　Vastauksena tähän ne pyrkivät ja niitä kehotetaan profiloitumaan ja aineita kootaan laajempiin kokonaisuuksiin. Parhaillaan käytävä keskustelu humanististen alojen koulutuksen vähentämistä ja aloituspaikkojen leikkaamisesta luo epävarmuutta ja aiheuttaa huolta vallitsevasta arvomaailmasta.　Pessimistisimpien oletusten mukaan työllistyminen nojautuu tulevaisuudessa nykyistäkin voimakkaammin projektitöiden varaan, mikä puolestaan saattaa lisätä matalapalkkaistumista ja rajoittaa mahdollisuuksia hyödyntää substanssiosaamista.

Oletuksena on, että taide- ja muun　kulttuuriasiantuntemuksen välinen raja muuttuu nykyisestä. Asiantuntemusta tarvitaan edelleen, sillä esimerkiksi taiteen ja kulttuuriperinnön säilyttämiseen liittyvät kysymykset eivät katoa. Yhtenä taidehistorian tärkeänä tehtävänä nostettiin esille myös taideinstituutioiden historian tutkimus. Taidehistorioitsijoilta, kuten ylipäätään humanisteilta ja yhteiskuntatieteilijöiltä, vaaditaan kuitenkin yhä enemmän kykyä liikkumiseen ja muuntautumiseen sekä yhteistyöhön. Laajentuneen työkentän uskottiin lisäävän taiteen välittämiseen liittyviä tehtäviä. Lisäksi oletettiin tuotannollisten tehtävien kuten projektien ja tapahtumien konseptoinnin ja toteuttamisen määrän kasvavan. Käytännön taitojen merkityksen uskottiin painottuvan entistä enemmän. Myös nykytaiteen luonteen nähtiin asettavan taidehistorialle uusia vaateita. Kun taide mielletään osaksi visuaalista kulttuuria ja ympäröivästä yhteiskunnasta käytävää keskustelua, sen sisällöt ja strategiat viittaavat muun muassa sosiaalisiin, poliittisiin, eettisiin ja moraalisiinkin kysymyksiin. Tällöin perinteisten taidehistorian metodien sijasta korostuvat monitieteelliset lähestymistavat. Kysyttiinkin – kuten jo useita kertoja 1900-luvun kuluessa – onko taidehistoria oikea nimi taidetta tutkivalle tieteenalalle. Monet nostivat esille myös kansainvälistymisen ja globalisoitumisen asettamat haasteet ja niiden vaikutuksen taidehistorian suuntautumisalueiden laajenemiseen.

Osaamisen monipuolistumisen vaateet koettiin myös tervetulleeksi haasteeksi ja positiivisten näkemysten mukaan monitaitoisille taidehistorioitsijoille avautuu tulevaisuudessa uria, joita emme edes vielä aavista. Tieteiden välinen vuorovaikutus voisi avata myös taidehistorialle uusia mahdollisuuksia yhteiskunnalliseen vaikuttamiseen. Taidehistoriallisen asiantuntemuksen tarpeen uskottiin lisääntyvän muun muassa hyvinvointipalveluissa sekä sosiaali- ja terveysalalla, osittain myös eliniän pidentymisestä johtuen.

Visualisoituvan kulttuurin mukanaan tuomien muutosten nähtiin pääsääntöisesti avaavan uusia mahdollisuuksia taidehistorian alalle. Tulevaisuudessa tarvitaan kasvavasti nykyistä laajempaa visuaalisen alueen asiantuntemusta ja visuaalisen aineiston “lukutaitoa”. Taidehistorialle tarjoutuu merkittävä tehtävä sellaisten ihmisten kouluttamisessa, jotka kykenevät visualisen aineiston analyysiin, kriittiseen ajatteluun, tiedon käsittelyyn, kirjoittamiseen, argumentaatioon ja uuden tiedon tuottamiseen. Tähän liittyen painotettiin myös digitalisoitumisen merkitystä. Digitaalinen murros tuo mukanaan uusia työkaluja, jotka aiheuttavat konkreettisen muutoksen myös taidehistorioitsijan työkentällä (ja työpöydällä). Huolenaiheena mainittiin taidehistorian alan tahto omaksua ne käyttöönsä, sillä muutoin uusi asiantuntemus on vaarassa kotiutua muualle. Tulevaisuudessa lisääntyvät uudenlaiset kuvien käsittelyyn ja julkaisemiseen tarkoitetut ohjelmistokokonaisuudet.Tällaisia ovat esimerkiksi kolmiulotteiset karttapalvelut, jotka tuottavat verkkoon kolmiulotteisen mallin maailmasta tai yksittäisten rakennusten kohdalla 3D-mallinnuksia sisältävät tietopankit. Taideteoksia voidaan katsoa virtuaalisista museoista.. Erilaiset mobiililaitteet mahdollistavat virtuaalisten opastusten toteuttamisen paitsi sisälle museoihin myös minne tahansa niiden ulkopuolelle. Näiden välineiden käyttämisestä työn ja opetuksen tukena tulee yhtä varmasti osa arkipäivää kuin tietokoneista, joihin olemme nyt totutelleen kolmisenkymmentä vuotta.

Entä kuinka sitten pidämme huolta siitä, että taidehistoria säilyy tulevaisuudessa alana, jossa sekä tutkimuksella että erilaisilla työ- ja toimintamuodoilla olisi tilaa elää? Vastaajien mielestä taidehistorian on profiloiduttava selkeämmin ja sen näkyvyyttä on lisättävä. Sen on osoitettava merkityksellisyytensä yhteiskunnassa. Alalla toimivien ihmisten on otettava aktiivisesti osaa julkiseen keskusteluun, oltava avoimia yli oppiainerajojen laajenevalle yhteistyölle, verkostoiduttava sekä kansallisesti että kansainvälisesti ja osallistuttava kansainvälisiin hankkeisiin. Asiantuntijuus on säilytettävä monimuotoisena tutkimuksen ja työelämän tarpeita silmälläpitäen. Lisäksi tulisi kartoittaa avoimin mielin uusia mahdollisia toimintakenttiä. Tärkeää on myös tutkimuksen ja asiantuntijuuden tehokas markkinointi.

Kyselyyn vastasivat seuraavat henkilöt: Fred Anderson (Åbo Akademi), Markus Hiekkanen (Helsingin yliopisto), Christian Hoffmann (Turun taidemuseo), Maunu Häyrynen (Turun yliopisto), Juhana Lahti (Suomen Rakennustaiteen museo), Liisa Lindgren (Eduskunta), Asko Mäkelä (aik. Suomen Valokuvataiteen museo), Riikka Niemelä (Turun yliopisto), Eino Nieminen (Joensuun taidemuseo), Susanna Pettersson (Alvar Aalto -säätiö), Tarja Raninen-Siiskonen (Joensuun taidemuseo), Kirsi Saarikangas (Helsingin yliopisto), Pirkko Siitari (Kiasma), Johanna Vuolasto (Kouvolan taidemuseo) ja Ira Westergård (Suomen Kulttuurirahasto).

Kiitän kaikkia vastauksensa lähettäneitä ja toivon että keskustelu näistä asioista jatkuu.
Suomalainen asuminen mullistui 1900-luvun kuluessa ja etenkin toisen maailmansodan jälkeisen jälleenrakentamisen ja sitä seuranneen lähiörakentamisen myötä. Suomeen rakennettiin 1950-luvun puolivälistä 1970-luvun loppuun satoja tuhansia asuntoja kaupunkikeskustojen ulkopuolelle uusille asuinalueille. Näitä metsien ja peltojen keskelle kohonneita kerrostalovaltaisia, väljästi rakennettuja alueita nimitettiin lähiöiksi. Ilmiö on sinänsä yleiseurooppalainen. Kiivaimmillaan lähiörakentaminen oli maalta- ja maastamuuton suurina vuosina 1965–1975, jolloin Suomeen rakennettiin 500　000 uutta asuntoa, ja 200　000 ihmistä vaihtoi kotia vuosittain. Vuonna 1975 pelkästään pääkaupunkiseudun uusissa lähiöissä asui puoli miljoonaa ihmistä. Suomi kaupungistui ja modernisoitui lähiöistymällä.

Asumisen muutos oli samanaikaista yhteiskunnan rakenteiden, talouden ja rakennustuotannon muutosten kanssa. Se näkyi maisemassa ja arjen yksityiskohdissa. Uusien asuntojen kylpyammeet, tilajärjestys, uudenlaiset huonekalut ja asumisen tavat koskettivat ajattelutapoja, sosiaalisia suhteita, tilan käyttöä ja siinä liikkumista.

Samanaikaisesti lähiörakentamisen kanssa Suomesta tuli modernin arkkitehtuurin esimerkkimaa. Modernista arkkitehtuurista ja muotoilusta tuli toisen maailmansodan jälkeen kansallinen vientituote ja Suomen kuva ulospäin, ja ne kuvattiin myyttiseksi sankaritarinaksi 1950-luvulta lähtien. Lähiöideologia väljästä luonnonläheisestä asumisesta, naapuruudesta ja luonnon keskellä asuvista nykyaikaisista perheistä kiteytyi Tapiolassa. Lähiöitä rakennettaessa uskottiin vahvasti, että asuinympäristöllä voitaisiin luoda uudenlaisia ihmisiä ja parempi yhteiskunta. Runsas lehtikirjoittelu sekä Tapiolan ulkomaita myöten saama laaja julkisuus tekivät lähiöaatteesta 1950-luvulla eräänlaisen valtakunnanideologian.

Lähiörakentaminen oli modernin sodanjälkeisen kaupunkitilan ja hyvinvointivaltion luomisen ytimessä. Silti modernisoitumisen tutkimisessa on kansainvälisestikin keskitytty kaupunkiin, katuihin, kahviloihin ja julkisiin tiloihin ja lähiöiden metsiköt, pihat, hiekkalaatikot ja ostoskeskukset on sivuutettu. Arkkitehtuurin tutkimuksessa lähiöitä on tarkastelu pääosin asemakaavoituksen, yhdyskuntasuunnittelun ja rakennustuotannon näkökulmista.

1950-luvulla ja 1960-luvun alussa lähiöt symboloivat uutta elämänmuotoa ja niistä kirjoitettiin innostuneesti. Vuonna 1958 Helsingin Sanomat otsikoi: “Tapiola on kyennyt mullistamaan käsityksemme rakentamisesta. Maailmankuulu puutarhakaupunki 5-vuotias.”  (HS 1958.) Ensimmäisestä kokonaan elementtitekniikalla rakennetusta Pihlajamäestä kirjoitettiin kolme vuotta myöhemmin: “Pihlajamäen näköalakaupunki kohoaa tekniikan vauhdilla. 7　000 helsinkiläistä saa uuden asunnon.”  (HS 19.6.1961.) 1960-luvun puolivälin jälkeen modernien lähiöiden ylistys vaimeni ja optimismi kääntyi kritiikiksi. 1975 Helsingin Sanomissa kirjoitettiin lähiöelämän yksitoikkoisuudesta:

    “Lähiöasumisen ankeus näkyy iltapäivän joutilaisuudessa. Pysäköintipaikat ovat tyhjinä. Asunnot myös. Vihreä leski astelee papiljotit päässä kauppaan. Saman hän tekee huomenna, ensi viikolla ja tammikuussa. Loputtomiin, niin hänestä itsestään ainakin tuntuu.” (HS 1.11.1975.)

Kontulaan 1960-luvulla lapsena muuttanut mies taas kirjoittaa pääkaupunkiseudun lähiöistä 1990-luvun puolivälissä kerätyssä muistitietoaineistossa seuraavasti:

    “Kesäinen lähiö piirtyi mieleen joissain näkymissä, tunnelmissa ja hajuissa. Kuumuutta ja pölyä. Likaisia ja hikisiä poikia pelaamassa jalkapalloa. Sateen jälkeen kostean asfaltin kaupunkilainen tuoksu, kun tultiin maalta kotiin. Kellareita, porttikäytäviä, tasakattoja, rappukäytäviä, parkkitasanteita, betonia. Mutta myöskin puistikoita, nurmikoita ja tiheä metsä, jota ei ollut vielä muutettu puistoksi. Välillä puikahdettiin ulos metsästä suoraan rakennustelineiden ja lautakasojen keskelle, betonimyllyjen nostattamaan pölyyn.”  (HKA, HS 79.)

Eri paikkoihin koottu muistitietoaineisto (muun muassa Helsingin kaupunginarkisto (HKA); Suomalaisen Kirjallisuuden Seura, Kansanrunousarkisto (SKS)) nostaa esiin monenlaisia kysymyksiä rakennetusta ja visuaalisesta ympäristöstä, taidehistorian ja visuaalisen kulttuurin tutkimuskohteista ja tavoista tutkia niitä. Se kiinnittää huomion maiseman moniaistiseen havaitsemiseen, aistimellisuuden ja visuaalisuuden suhteisiin sekä ympäristön käytössä ja siinä liikkumisessa muodostuviin merkityksiin.

Olen tutkimuksessani analysoinut pääkaupunkiseudun 1950–1970-luvun lähiöitä elettyinä tiloina ensinnäkin taidehistoriallisen arkkitehtuurintutkimuksen keinoin rakennettuna tilana. Toiseksi olen analysoinut erilaisia keskusteluja lähiöistä ja sitä, miten lähiöitä on mediakeskustelussa, kaunokirjallisuudessa, elokuvissa ja tutkimuksissa esitetty. Kolmanneksi olen käyttänyt lähiöstä 1990-luvun puolivälistä 2000-luvun alkuun kerättyä muistitietoaineista.

Kun kolme näkökulmaa yhdistää, lähiöistä piirtyy moniulotteinen kuva. Rakennukset, maiseman pinnanmuodostus, kulkuväylät ja enemmän tai vähemmän muokattu luonto muodostavat fyysisen ja visuaalisen lähiötilan. Suomalaisessa taidehistoriassa on vahva juonne, esimerkiksi Henrik Liliuksen ja Riitta Nikulan tutkimuksissa, tarkastella rakennustaidetta laaja-alaisesti arkisena, rakennettuna ympäristönä. Näkökulmani jatkaa tätä perinnettä tuomalla mukaan tilan käyttäjät ja asukkaat ja sen myötä kokemuksellisen, eletyn ulottuvuuden.  Lähiökritiikki kuvasi lähiöt 1960-luvun lopulta lähtien vieraantuneen elämänmuodon tunnuksina, ankeina ja ikävystyttävinä asuinpaikkoina. 1950-luvun lopun kirjoitukset lähiöiden uudesta uljaasta asuinympäristöstä kääntyivät maassa ja maalta muuton vuosina sosiaalisten ongelmien retoriikaksi. Lähiöt muuttuivat “meidän” paikoista” “toisten” paikoiksi. Ulkopuolisten asiantuntijoiden näkökulmasta lähiöistä puuttuivat sosiaaliset suhteet ja elämä niissä “on pelkkää asumista”. Esimerkiksi Jaakko Pakkasvirran elokuvassa Vihreä leski (1968) päähenkilö Rouva Lehmusto esitetään sivustakatsojana oman elämänsä suhteen ja hänen elämästään kerrotaan kaikkitietävän sosiologin äänellä.

Asukkaiden omat kertomukset taas kuvaavat lähiöt moninaisina, keskenään ristiriitaisiakin merkityksiä sisältävinä asuinpaikkoina ja kotiseutuina. Kirjoittajat painottivat lähiöiden sosiaalisia verkostoja ja asumisen kokemuksellisia ja aktiivisia ulottuvuuksia. Asukkaiden kertomukset ovat jännitteisessä suhteessa lähiökritiikkiin ja antavat radikaalisti toisenlaisen vaikutelman lähiöistä kuin ulkopuolisten asiantuntijoiden kirjoitukset.  Asiantuntijatietoa korostava kriittinen tarkastelukulma asetti lähiöasukkaat uhrin asemaan ja passiivisiksi oman elämänsä suhteen, sen sijaan, että heitä olisi tarkasteltu subjekteina ja aktiivisina toimijoina.

Kriittiset lähiökirjoitukset ovat luettavissa reaktioina lähiöiden aiempaan ylistykseen. Ne ilmentävät pettymystä, kun lähiöihin ladatut valtavat odotukset uuden arkkitehtuurin tuottamasta yhteisöllisyydestä eivät näyttäneet toteutuvan. Asukkaiden kertomukset sen sijaan korostavat lähiöelämän kokemuksellisia puolia. Ne ovat eräänlaisia vastakertomuksia kirjoituksille nukkumalähiöiden vieraantuneista, onnettomista asukkaista. Kirjoittajat palaavat kertomuksissa usein vastavalmistuneiden lähiöiden elämäntäyteisiin alkuvuosiin. Samankaltaiset tarinat toistuvat olipa lähiöön muutettu 1950-luvulla tai 1970-luvun alussa. Kertomuksissa luodaan kuva hyvästä menneisyydestä sekä henkilökohtaisen että lähiöiden historian osalta. Lähiöt näyttäytyvät niissä hyvinä, parempina tai ainakin yhtä hyvinä asuinpaikkoina kuin kaupunki tai maaseutu.

Kertomuksissa kuvataan toistuvasti taivaallisen, nykyajan mukavuuksin varustetun asunnon herättämiä ruumiissa asti tuntuvia ilon ja onnen tunteita ja kerrotaan keskeneräisestä ympäristöstä ja uusille alueille vasta vähitellen tulevista palveluista. On kuitenkin hämmästyttävää – ja visuaalisen ympäristön tutkimuksen näkökulmasta aluksi jopa pienoinen pettymys – miten vähän niissä kuvataan arkkitehtuuria tai edes ympäristön visuaalisia piirteitä. Silti kertomuksissa kirjoitetaan rakennetun ympäristön merkityksistä ja estetiikasta paljonkin!

Asukkaiden kirjoituksissa lähiötila elää ja hengittää aistivoimaisesti. Kirjoituksissa kuuluu lähiöiden äänimaisema ja pihan “äiti, tuu ikkunaan” huudot ja tuoksuu vastaleikattu nurmikko.  Soukkaan 9-vuotiaana 1969 muuttanut nainen kirjoittaa:

    “Muistan aina miltä rakenteilla oleva kerrostalo ’tuoksui’ eri vaiheissaan. Ensin oli kallioon räjäytetty vetinen kuoppa johon tehtiin laudoituksia ja sementtivalut, sitten paikalle tuotiin elementit joista sateessa lähti aivan oma ’kellarimainen’ hajunsa, ja viimeisessä vaiheessa olivat erilaiset maalinkäryt. Pihalla tuoksuivat lisäksi uusi multa ja asfaltti.” (HKA, HS Espoo 42.)

Asfaltti on leikatun ruohon ohella uusien lähiöiden keskeinen luontohaju ja ympäristön elementti.  Lähiötila on paitsi katsottavaa myös ja ennen kaikkea aineellista ja aistittavaa – kosketeltavaa, haistettavaa, kuultavaa – tilaa. Sekä kertomuksissa että lähiökeskustelussa lähiöasumiseen kiinnittyy tunteiden kirjo ilosta, onnesta ja ylpeydestä ikävyyden, onnettomuuden ja jopa häpeän tunteisiin.

Erilaisten aineistojen ja tulokulmien ristivalotuksessa lähiöiden asuinympäristö, kuten ympäristö ja maisema laajemminkin, näyttäytyy tutkijan eteen levittäytyvän staattisen kaksiulotteisen kuvan tai geometrisen, kolmiulotteisen tilan lisäksi – ja sijaan – moniulotteisena elettynä ja aistittuna tilana, joka muotoutuu ympäristön ja asukkaiden ajallis-paikallisissa kohtaamisissa, toiminnassa ja tekemisissä. Lähestymistapa painottaa tilan ja käyttäjien suhteita, asukkaiden toimijuutta ja aktiivisuutta sekä nostaa esiin rakennetun ympäristön muutkin kuin visuaaliset ominaisuudet. Asuinympäristön merkitysten muotoutuminen onkin monikerroksinen prosessi, jossa ympäröivän maiseman aistiminen, katsominen ja kokeminen ovat olennaisia.

Asukkaiden kertomuksissa maisema on ennen kaikkea ympäristö, jota käytetään ja koetaan moniaistisesti. Visuaaliset havainnot kietoutuvat muihin aistimuksiin ja rakennetun ympäristön konkreettiseen aineellisuuteen. Samalla painottuu asukkaiden, toimijoiden, rooli lähiötilan merkitysten muotoutumisessa.

Kodin eettisiä ja poliittisia merkityksiä feministisesti tarkastelleen Iris Marion Youngin mukaan kodin merkitykset muotoutuvat tekemisissä, liikkumisessa, toistuvissa rutiineissa.  Youngin ajatusta laajemmin soveltaen voi ajatella, että ympäristön merkitykset muotoutuvat sen käytössä ja siinä liikkumisessa ja kiinnittyvät esineisiin ja kulkureitteihin sekä niihin liittyviin muistoihin, tunteisiin ja sosiaalisiin suhteisiin.

Samaa on korostanut myös ranskalainen kulttuurintutkija Michel de Certeau erottaessaan toisistaan merkitykset, jotka muotoutuvat kun kaupunkia katsotaan etäältä panoraamamaisemana, merkityksistä, jotka muotoutuvat katutasolla ympäristön käytössä ja siinä liikuttaessa. Ylhäältä katsottu maisema levittäytyy katsojan eteen katseella hallittavaksi kuvaksi. Katutasolla liikkuminen taas korostaa ympäristön jokapäiväisessä käytössä muotoutuvia merkityksiä, joissa ruumiillisuudella, aineellisuudella, aistimuksilla ja satunnaisilla havainnoilla ja kohtaamisilla on keskeinen sija.  Näitä ympäristön ja havaitsemisen tapoja ei voi kuitenkaan selkeästi erottaa toisistaan vaan tilan käytössä ne sekoittuvat toisiinsa.

Tarkkaavaisen katsomisen lisäksi ympäristön hahmottaminen ja eläminen on myös ei-tietoista ja ruumiillista. Se tapahtuu moniaistisesti, eri aistien vuorovaikutuksessa. Ajatus ympäristön moniaistisista merkityksistä ei ole uusia asia. Esimerkiksi Walter Benjamin kirjoitti 1936, että tapa, tottumus ja rutiinit määrittävä arkkitehtuurin käyttöä ja merkitysten muotoutumista vähintään yhtä paljon tai jopa enemmän kuin tarkkaavainen katselu ja huomiokyky. Hänen mukaansa ympäristöä havainnoidaan sekä taktiilisesti, koskettamalla, liikkumalla ja käyttämällä sitä että katselemalla. Tämä erottelu vuorostaan muistuttaa mieliin wieniläisen taidehistorioitsijan Alois Rieglin 1900-luvun alussa tekemän erotteluun haptisiin ja optisiin havaitsemisen tapoihin. Riegl erotti toisistaan haptisen, kosketusaistiin ja läheisyyteen perustuvan havaitsemisen optisesta, näkemiseen ja etäisyyteen perustuvasta yleiskatsauksenomaisesta havaitsemista.  Erottelua on hyödyntänyt muun muassa ranskalainen filosofi Gilles Deleuze, joka on luonnon ja kulttuurin vuorovaikutusta korostaneen feministisen teorian suunnan ohella vaikuttanut humanistisen tutkimuksen niin sanottuun uusmaterialistisen suuntaukseen. Taiteen tutkimuksessa tämä on tarkoittanut taideteosten ja tilojen materiaalisten, moniaististen ja affektiivisten piirteiden tarkastelua sekä teosten lähestymistä prosesseina.

Asukkaiden kertomuksissa lähiöympäristö muotoutuu tekemisen ja käyttämisen kautta.  Liikkuvaa kuvaa ja tilateoksia tutkineen Kaja Silvermanin (1996) mukaan ihminen aistii itsensä tilassa ja kokee sen fyysisesti ruumiin liikkeillään ja asennoillaan. Maisema ja ympäristö painuu muistoina ruumiiseen, lihaksiin ja liikkeisiin. Pihlajamäessä 1960-luvulla varttunut nainen aloittaa kertomuksensa:

    “Kävelin lapsuuteni maisemaan. ’Tuossa on se kuusi, jonka alle tein lumikuopan ja kuvittelin eksyneeni Pohjoisnavalle. (—) Mutta näin maiseman muuttuneen. Tuossa on metsä, jonka läpi oikaistiin ostarille – nyt siinä on talo toisensa vieressä.’” (HKA, HS 41.)

Asukkaiden kertomuksissa maiseman katsominen, aistiminen ja liikkuminen kietoutuvat elimellisesti toisiinsa.

Lähiöiden korkeista tornitaloista avautuivat huikaisevat näköalat yli metsien ja kaupungin. Jotkut lähiöt, kuten Pihlajamäki ja Kontula, hahmottuivat arkkitehtien piirustuspöydillä maisemaan leviävinä graafisina kuvioina, jotka näkyivät parhaiten lentokoneesta.

Maiseman katsominen etäältä, katseella haltuun otettavana panoraamana on ollut maisemamaalausperinteen keskeinen tapa kuvata maisemaa. Mutta, kuten maisemamaalausta tutkinut kollegani Ville Lukkarinen (2004) on kirjoittanut, laajojen näkymien lisäksi taiteilijat ovat kuvanneet maisemaa myös maiseman sisällä ollen, sitä aistien ja yksityiskohtiin keskittyen.

Saksalainen taidemaalari ja graafikko Albrecht Dürer matkasi 1494–95 Saksasta Venetsiaan ja maalasi Etelä-Tirolissa useita akvarelleja. Niistä osa kuvaa laajempia maisemanäkymiä, mutta osa tarkentaa luonnosmaisesti yksityiskohtiin.  Maisema muuttuu ympäristöksi, jonka keskellä maalari ja katsoja liikkuvat ja jota he aistivat vastaavasti kuin asukkaat kertomuksissaan elävät lähiöympäristöään – jos näin rohkea rinnastus sallitaan.

Maisema ympäröi ihmisiä, eivätkä he siinä liikkuessaan ainoastaan yksipuolisesti ja yksiulotteisesti katso maisemaa tietystä kulmasta, kuten Hanna Johansson (2005) on kirjoittanut Lauri Anttilan kävelyjen myötävaikutuksella syntyneistä teoksista. Johanssonin mukaan Anttila esittää teoksissaan maiseman moniaistisuutta ja sen näkymättömiä piirteitä, kuten lämpötilaa ja lämmön ja värin vastaavuutta. Näitä seikkoja korosti jo Aimo Reitala vuonna 1986 pohtiessaan, miten Werner Holmberg on kuvannut hämäläisten maisemien lämpöä, kosteutta, jopa tuoksuja.

Tutkimusalueena taidehistoria on jo lähtökohtaisesti keskittynyt nähdyn ja visuaalisen tutkimiseen.  Sen lisäksi sen perinteeseen on alusta alkaen kuulunut monenlainen materiaalien ja tekniikoiden tuntemus. Viime aikoina taidehistoriassa on enenevästi pohdittu teosten moniaistisuutta ja esimerkiksi katsomisen ja kosketuksen, etäisyyden ja läheisyyden suhteita sekä näköaistin ensisijaisuutta länsimaisessa perinteessämme. Tähän ovat kutsuneet sekä monimuotoistuvat taideteokset että muuttuvat tutkimusasetelmat.  Riikka Stewen pohtii teoksessa Esineiden maailma (2004), miten näkö- ja kosketusaistimukset kytkeytyvät toisiinsa 1600-luvun asetelmien tarkastelussa. Niissä hienostuneet illusionistiset keinot yhdistyvät esineiden aineellisuuden lähes käsin kosketeltavaan esittämiseen. Asetelmien todentuntu syntyy siitä, että voisimme koskettaa näkemämme.

Palaan lähiöihin:

Asukkaiden kertomuksissa maisema ja asuinympäristö aistittuna, visuaalisena ja ruumiillisena kokemuksena määrittävät syvällisesti paikkaan kuulumista ja kotiseututunnetta. Muistin ja ruumiillisesti koetun tilan välillä vallitsee vahva yhteys. Jo klassisen retoriikan muistitekniikat hyödynsivät tilan ja muistin suhdetta sekä tilassa liikkumista. Elokuussa 2010 kuollut historioitsija Tony Judt palasi sairaalavuoteensa liikkumattomuudessa sanelemassaan esseesarjassa (2010) toistuvasti yhteen sielunmaisemaansa, muistojensa vuoristomajaan Sveitsin Alpeille, matkusti junilla ja liikkui tilassa ja ajassa.

Lähiöasukkaat palaavat kertomuksissaan henkilökohtaisille ja lähiösukupolvien muistinpaikoille – metsiköihin, joutomaihin, pihoille, hiekkalaatikoille, luistinradoille, hylättyihin taloihin. Nykyinen ja mennyt maisema limittyvät toisiinsa ja poissaoleva tulee hetkellisesti läsnä olevaksi, kun nykyisen maiseman läpi näkyvät, tuoksuvat ja kuuluvat ruumiilliset ja emotionaaliset muistumat menneistä tiloista. Metsäisen maiseman ja uuden arkkitehtuurin yhdistelmää voi pitää eräänlaisena lähiösukupolvien moniaistisena sielunmaisemana. Lähiöistä on tullut niissä varttuneille sukupolville merkityksiltään kerrostuneita kotiseutuja.

Esittämäni lähestymistapa merkitsee rakennusten ja rakennetun ympäristön tarkastelua merkityksiltään muuttuvina prosesseina pikemminkin kuin suunnittelijoiden aikaan saamina merkityksiltään kiinteinä lopputuloksina. Rakennettu tila – tai yksittäinen rakennus – ei ole kerralla valmis ja samanlaisena olemassa oleva vaan pikemminkin muuttuva. Rakennusten merkitykset muotoutuvat, muuntuvat ja kehkeytyvät ajan myötä. Asukkaat ja toimijat antavat rakennetulle ympäristölle omia merkityksiään ja osallistuvat näin sen luomiseen moniulotteisena tilana. Merkitysten muotoutuminen jatkuu: 2010-luvulla lähiöasukkaat kertoisivat ehkä toisenlaisia tarinoita kuin runsaat 10 vuotta sitten.

Lähiöt ovat esimerkki siitä, miten kiinnostavia tutkimuskysymyksiä löytyy sieltä, mitä on pidetty jollain tavalla marginaalisena, itsestään selvänä, arkisena tai esteettisesti vähemmän kiinnostavana. Kuten edeltäjäni Riitta Konttinen totesi jäähyväisluennossaan, tutkimuksen on taipumus kasautua tiettyihin esimerkiksi esteettiseltä kannalta kiinnostavimpina pidettyihin asioihin. Lähiöt eivät ole olleet tällaisia, vaikka määrällisesti ne ovat merkittävä Suomen sodan jälkeisen rakentamisen ja maiseman uudelleen jäsentämisen kohde. Lähiöt on sijoitettu kaupungin ja kulttuurin reunalle ja niitä on lähestytty ulkopuolisen toiseuttavan katseen kautta. Vuoden 1975 sanomalehtiartikkelisarjan otsikot “Mitä on elää pääkaupunkiseudun äärimmäisissä nurkissa?” (HS 26.10.1975) ja “Olen kuullut on kaupunki tuolla” (9.11.1975) ovat kuvaavia. Toisesta suunnasta katsottuna lähiöt ovat modernisoitumistarinan keskiössä. Ne avaavatkin tutkimuskysymysten kirjon, joista olen tässä voinut nostaa esiin vain kapean kaistaleen.

Uudenlaiset kohteet aiheuttavat eräänlaisen kaksoisliikkeen: ne venyttävät tutkimusalueen rajoja sekä uudenlaisten kohteiden että kysymyksenasettelujen kautta. Muuttunut tutkimusalue vuorostaan nostaa uusia kohteita tarkastelun piiriin. Tutkimus perustuu aina tietynlaisten kohteiden ja näkökulmien valikoimiseen kiinnostaviksi ja tärkeiksi ja toisten unohtamiseen. Tutkijana olen viihtynyt marginaalisten aiheiden parissa. Kun 1980-luvun lopulla aloin tutkia sodanjälkeisiä rintamamiestaloja, ne eivät ahtaasti ottaen olleet taidehistoriaa, vaan marginaalisena pidetty ilmiö. Pian tutkimukseni ilmestymisen jälkeen alkoi rintamamiestalojen arvonpalautus ja nousivat sodanjälkeisen suomalaisen hyvinvointivaltion tunnuksiksi. Rintamamiestaloja esiteltiin lehdissä ja niistä kirjoitettiin romaaneja.

Lähiöiden tutkiminen on yksi osoitus taidehistorian tutkimusalueen laajenemisesta visuaalisen ja materiaalisen kulttuurin ja niiden merkitysten tutkimiseen.  Erottelu korkeaan ja matalaan on aikoja sitten hämärtynyt eikä tutkimuskohdetta enää ymmärretä suppean esteettisesti. Luolamaalausten löytyminen 1900-luvun alussa osoitti, että ihmisillä on ollut kuvallista kulttuuria ainakin 25　000 vuotta ja sai miettimään sekä noiden kuvien merkitystä että taiteen kaanonia. Kävelin kuukausi sitten Lounais-Ranskassa sijaitsevissa Peche Merlen pimeissä ja kosteissa luolissa ja pohdin ihmisiä, jotka tuhansia vuosia sitten laskeutuivat luoliin soihtu kädessään, kuvasivat eläin- ja ihmishahmoja, maalasivat kädenjälkensä tai painoivat jalanjälkensä kalkkikiveen.

Uudet lähestymistavat vaativat keskustelukumppaneita taidehistorian ja visuaalisen kulttuurin tutkimuksen ulkopuolelta. Vaikka taidehistoria, monien muiden tieteenalojen tavoin, on muodostanut oman ja usein liiankin sulkeutuneen, itseensä kääntyneen tutkimusalueen, parhaimmillaan se on ollut keskustelussa muiden tutkimusalueiden kanssa. Oppialojen tieteellisyyttä on usein rakennettu eriyttämällä niitä toisistaan ja varjelemalla luotujen alojen rajoja ja puhtautta. Kysymyksenasettelujen kannalta sekoittuminen ja vieraista lähestymistavoista saastuminen vievät kuitenkin tutkimusta eteenpäin enemmän kuin tieteenalojen rajojen varjelu. Tutkimusongelmat ja -kysymykset ohjaavat silloin keskustelukumppaneiden kutsumista. Samalla on hyvä tunnistaa ja tunnustaa paikantuneisuutensa, näkökulmansa ja tutkimusperinteensä eli nähdä se paikka, mistä itse näkee feministisen tieteenfilosofian klassikko Donna Harawayta (1991) lainatakseni.  Esimerkiksi lähiökritiikki toi esiin monia tärkeitä lähiöasumisen piirteitä, mutta se tavoitti vain osan lähiöasumisen todellisuutta. Yhteisöllisyyttä ja naapuruutta etsittiin väärästä paikasta, sosiaalisten ongelmien retoriikan läpi, eikä lähiöiden moninaisia naisten ja lasten kautta rakentuvia sosiaalisia verkostoja tunnistettu. Kyse oli sekä näkökulmasta että kysymyksenasetteluista. Kun etsittiin onnettomia asukkaita, niitä myös löydettiin. Tämän lisäksi kritiikki katsoi lähiöelämää rakenteiden tasolla, kun asukkaiden kertomukset lähestyivät sitä ohikiitävien kokemusten kautta.

Visuaalisten ilmiöiden tai rakennetun tilan analyysi ei ole enää taidehistorioitsijoiden yksinoikeus – jos koskaan on ollutkaan – vaan keskusteluun osallistuu monen eri alan tutkijoita. Samalla kiihtyvällä vauhdilla kuvallistuva maailmamme tarvitsee ihmisiä, jotka pystyvät katsomaan ja erittelemään kuvia ja visuaalista.

Tällä hetkellä taidehistoriassa, kuten muussakin humanistis-yhteiskuntatieteellisessä tutkimuksessa on käynnissä eräänlainen empirian paluu. Empiria ei kuitenkaan ole neutraali ja sellaisenaan olemassa, vaan kuten kontekstikin, tutkija valitsee empirian ja kehystää sen merkityksillä – sen lisäksi että tutkija joskus myös luo empiriansa esimerkiksi haastatteluin ja kirjoituskilpailuin. Kontekstin lailla empiria on tutkijan jälkikäteinen konstruktio ja tutkimusprosessissa tuotettu. Tutkijan tulkintastrategia määrittää sen luomista. Kysymys on siitä, miten tutkija kehystää tutkimuksena, millaiseen vuoropuheluun hän asettuu ja keitä kutsuu keskusteluun.
Taidehistoria kiinnostaa nyt tavattomasti. Taide, taideteollisuus ja arkkitehtuuri kiehtovat. Niitä harrastetaan, kerätään ja niistä halutaan tietoa. Mutta näkyykö niitä tutkiva taidehistoria oppiaineena missään? Hukkuuko taidehistoria keräilyn, sisustamisen ja rakentamisen alle?

Lehteilin tätä kirjoitusta varten melkoisen kasan vanhaa ja uutta mediaa. Tulos ei yllättäne ketään: antiikki-, sisustus- sekä naistenlehtien sivuilla taidehistoriaa sivutaan jatkuvasti. Kirjoittelun sävy on kepeä. Keskustelua taidehistorian tutkimuksesta ei julkisuudessa ole.

Taideteollisuus on ehdottomasti taidehistorian julkisin ala. Tutkijoista Pekka Korvenmaa, Harri Kalha ja Kaj Kalin kirjoittavat säännöllisesti kolumneja tai ovat haastattelujen kohteita. Kuvataiteessa näkyvimpiä lienevät Anna Kortelaisen kepeät kansanomaistukset tai Pauliina Laitinen-Laihon ja Tuija Peltomaan(ent. Tervo) markkina-arviot. Päivälehtien arvostelijoina toimii lukuisia taidehistorioitsijoita. Parhaimmillaan he jopa sivuavat aiheesta tehtyä tutkimusta.

Taidehistorian alueet näkyvät hyvin, mutta julkisuudessa alan tutkimus vaikuttaa kovin kapealta. Sitäkin hallitsevat alan kansanomaisemmat julkaisut.

Ei kansanomaistamisessa mitään pahaa ole. Päinvastoin. Tieteellinen kirjoittelu pitäisi kyetä kääntämään myös tavalliselle kielelle ja lähelle arjesta nousevia esimerkkejä. Välillä jotkut taidehistorian tutkimukset huomioidaan ilmestyttyään melkoisen näyttävästikin.

Professori Kirsi Saarikankaan tutkimuksista kerrotaan laajasti ammattijulkaisuista naistenlehtiin. Kaikkia näitä puolia taidehistoriasta tarvitaan.

Mediassa taidehistorioitsijat eivät nyt ole aktiivisia toimijoita. Taidehistoria oppiaineena näyttää viihtyvän työkammioiden ja opetuksen rauhassa.

Olisiko erityisesti yliopistossa työskentelevien taidehistorioitsijoiden syytä luoda ajankohtaista keskustelua ja osallistua väkevämmin suomalaiseen kulttuuriin?

Ollaan taidehistorian näkyvyyden tarpeesta mitä mieltä tahansa on syytä muistaa, että yliopistojen tavoitteisiin kuuluu keskeisesti yhteiskunnallinen vaikuttavuus. Siksi taidehistorian laitoksilla pitäisi olla näkyvämpi rooli yhteiskunnassa asiantuntijana.

Taidehistorioitsijoita kaivataan kertomaan taidehistoriasta aikaisempaa laajemmalle ja vanhemmalle yleisölle. Eliniän pidetessä ja hyvinvoivien vanhusten määrän lisääntyessä taidehistorian alueista lienevät tuolloin laajemmin kiinnostuneita muutkin kuin suomenruotsalaiset. Taidehistoria voisi kurkottaa nykyistä enemmän laitoksen ulkopuolelle. Kohteina voisivat olla vaikkapa rakennusalan peruskorjauksien työnjohto ja duunarit. Tällaisista hankkeista voisi poikia graduja ja työmahdollisuuksia.

Taidehistorian lienee miettiä omaa näkyvyyttään myös tiedeyhteisön sisällä. Muiden alojen kollegojen suhde taidehistoriaan vaikuttaa hiukan etäiseltä. Taidehistorian sisäänpäinkääntyneisyys ja yhteistyönihkeys on toivottavasti vain muiden alojen kateellisuutta ja vähättelyä. Alaa seuraavat väittävät kuitenkin taidehistorian tutkimuksen olevan ohutta ja erityisesti teorianmuodostuksen olematonta.

En tiedä tarvitaanko taidehistorian näkyvyyden parantamiseen strategiatyöryhmää. Aiheen käsittely laitoksilla olisi kuitenkin tarpeellista. Sitä voisi pohtia jopa laitosten välisen yhteistyön osana.

Näkyvämpi taidehistoria voisi tuoda lisää kaivattua syvyyttä taidehistorian tuntemukseen. Näkyvyys kannustaa myös laadukkaampaan tutkimukseen ja luo yhteistyötä.
Otsikon kysymyksen esitti graduseminaarin alussa opiskelija, jolle syventävien opintojen teoriatentti ei ollut avannut porttia taiteentutkimuksen teorioiden rehevään puutarhaan.  En tiedä, mitä kuppilassa oli asiasta keskusteltu, mutta huoli näytti todelliselta, vaikka puheessa toki välähti myös uhmakas ironia.

Suomalaisen taidehistorian vahvuus ja heikkous on ollut tutkimuksen juureva empiirisyys. Pienessä maassa isänmaallisen itsetunnon rakennustyössä kehittynyt tieteenala on ansiokkaasti selvittänyt oman maan vaatimatonta visuaalista kulttuuria. Tradition huomaa jo taidehistorian väitösten luettelosta oppiaineen kotisivuilla.

Vaikka kansainvälistä tutkimusta on seurattu monelta suunnalta, luettu kieliä ja tehty matkoja, harva suomalainen on kunnostautunut taiteen tutkimuksen käsitteiden kehittämisessä. Miksi?

Humanististen tieteiden joukossa taidehistoria on kuulunut siihen vähemmistöön, jonka opiskelijat ovat saattaneet alusta pitäen tähdätä ammattiin. Kun itse opiskelin 1960-luvulla, puhuttiin museoaineista, koska asetus museovirkojen pätevyysvaatimuksista sisälsi taidehistorian, arkeologian ja kansatieteen opinnot.

Nyt virat ovat historiaa ja pätevyydestä kilpaillaan portfolioiden painavuudella, mutta taidehistorian suhde teorioihin tuntuu edelleen hankalalta.

Viime vuosikymmenten väitöskirjoista parhaat ovat sekä teoreettisesti että empiirisesti korkeatasoisia, useimmat kansainvälisen teorian näkökulmasta ihan ok, mutta vain harva teoreettisesti uutta luova.  Väitöskirjojen vahvuus on useimmiten siinä, että tutkija on onnistunut tekemään teoreettisesti relevantin ja ajankohtaisen käsitteistön puitteissa jonkun uuden suomalaisen tai kansainvälisen taidemaailman ilmiön näkyväksi.

Kun taiteiden tutkimuksen laitosta perustettiin 1990-luvulla Helsingin yliopistossa, uskottiin ja toivottiin eri oppiaineiden vahvuuksien löytävän toisensa opiskelijoiden ja nuorten tutkijoiden työssä. Näin ei käynyt.  Oppiaineeseen identifioituminen osoittautui vahvaksi, vaikka ennakkoluulot toisten työtä kohtaan kevenivät.

Nyt ei enää koetella vain oppiaineiden rajoja, talouskriisi uhkaa kaikkia humanistisia tieteenaloja.  Vanhat kliseet tarpeettomista opiskelijoista on kaivettu käyttöön.  Lehtiuutisten mukaan valtakunnan säästöohjelmassa luvataan vähentää koulutuspaikkoja ennen muuta humanistisilta ja taidealoilta.

En ole lukenut perusteluja, mutta tunnen vanhat ennakkoluulot.  Vastatessani professorina taidehistoriasta sain monella forumilla puhua ja kirjoittaa siitä, miten hyvin taidehistorian opiskelijat työllistyvät jo ennen valmistumistaan.  Nyt ongelmaksi osoitetaan myös “väärin työllistyminen”.

Koulutuksen määrän vähentäminen ja laadun parantaminen on mahdoton kuvio aloilla, joilla tähänkin asti on saatu pyrkijöistä poimia vain pieni huippu opiskelemaan. Yliopistoista ei saa tehdä ammattikouluja.

Lainaan Svenska Dagbladetiin 2.7. kirjoittanutta Tukholman Kauppakorkeakoulun yritysekonomian professoria.  Lars Strannegård ymmärtää humanististen tieteiden ja taiteiden käyttöarvon:

    “Många ekonomutbildningar anses av kvalificerade bedömare vara alltför snäva i sin inriktning.  De misslyckas med att stimulera intellektuell nyfikenhet, perspektivseende och ger för lite förståelse för de faktiska utmaningar som väntar i näringslivet.  Det är förståelse för kultur, känslighet för mångtydlighet och god tolkningsförmåga som tillhör kunskapsluckorna för de nyutexaminerade.”

    “Framtidens beslutsfattare måste förstå dessa [olika] logiker, växla och slå bryggor mellan dem.  Bland lösningarna hörs att utbildningarna måste bli mer mångfacetterade, att likriktningen måste minska, och att inslaget av just konst och humaniora skall bli mer framträdande i de ‘högproduktiva’ utbildningarna.”

Tarvitaanko tähän Michel Foucaltia?

Ei välttämättä, mutta on vaikea ajatella hyvää taiteen tutkijaa, joka ei olisi lukenut yhtään Foucaultia. Opiskelijat pelkäsivät pitkään filosofiaa samalla tavalla kuin jotkut koulussa matematiikkaa. Käsitteiden maailma vaatii avointa mieltä ja rauhallista keskittymistä.  Yksikään filosofi ei ole hyvän tutkimuksen takuumerkki, eikä cocktail tuoreimmista filosofikäännöksistä ole tutkimusta, mutta viikonloppuhuvinakin filosofien tekstien suomennosniteet ovat tavattoman virkistäviä. Kadehdin nykyopiskelijoiden mahdollisuutta saada äidinkielellä tuntumaa moniin ajattelijoihin. Hyvät suomennokset ovat aarre.

Filosofisen viikonlopun jälkeen vannoutuneen empiirikon katse saattaa osua uudella intensiteetillä tuoreesta kulmasta jopa tuttuun kohteeseen ja vaikea kysymys “miksi” lähteä johtamaan ajattelua uuteen suuntaan. Tästä syystä jokaisen taidehistorioitsijan on harrastettava teoreettista tutkimusta ja otettava tuntumaa filosofeihin, vaikka ei heitä suoraan käyttäisikään. Sivistyneitä taidehistorioitsijoita tarvitaan joka paikassa, putkinäkö ei enää riitä.

“There is no innocent eye,” opetti jo Ernst Gombrich. Mietitään sitä.

Riitta Ojanperän väitöskirja käsittelee Einari J. Vehmaksen (1902–1980) kuvataiteeseen kohdistuvaa kirjoitustuotantoa 30 vuoden aikajänteellä 1930-luvun lopulta 1960-luvun loppupuolelle. Julkaistujen taidekritiikkien, esseiden ja näyttelyluettelotekstien ohella aineistoon kuuluvat jäämistössä säilyneet esitelmien käsikirjoitukset ja suhteellisen harvalukuiset kirjeet sekä eräät Ojanperän itsensä tai hänen kollegoidensa tekemät haastattelut. Aineiston pohjalta piirtyy esiin paitsi kirjoittajuuteen painottuva yksittäinen henkilökuva myös kuva eräästä tavasta toteuttaa taidehistorioitsijan ammattia 1900-luvun Suomessa. Tutkimus osoittaa ajatuksia herättävästi Vehmaksen häkellyttävän monitahoisen ja kursailemattoman toiminnan taidekentän vallankäyttäjänä pienessä maassa. Ojanperän työn yhteiskunnallinen merkitys liittyykin tämän tiedon sovellettavuuteen alan nykykäytäntöjä reflektoitaessa ja kehitettäessä. Koska tutkimus on kirjoitettu ihailtavan selvällä ja sujuvalla suomen kielellä ja dokumentoitu huolellisesti, komea kovakantinen kirja tulee varmasti kulumaan muidenkin kuin akateemisten lukijoiden käsissä.

Vehmas-monografia avaa varsin mielenkiintoisen, uutta tietoa tuottavan näkökulman 1900-luvun alkupuolen ja puolivälin suomalaiseen kuvataidekulttuuriin. Ojanperä on ensimmäinen Vehmaksen tuotantoon seikkaperäisesti paneutunut tutkija. Tutkimusotteeltaan väitöstutkimusta ei kuitenkaan voida pitää pioneerityönä; taiteesta kirjoittamista ja kuvataiteen instituutioita on Suomessakin tutkittu vähin erin 1970-luvulta alkaen. Empiirisessä konkreettisuudessaan tämä työ on joka tapauksessa tervetullut lisä taidetta kehystävien ilmiöiden tarkasteluun.

Ojanperän tutkimuksella on kiinnikkeitä moniin eri tutkimusperinteisiin, joista voidaan kritiikintutkimuksen lisäksi mainita ainakin elämäkertatutkimus, tekijyystutkimus ja subjektiviteettiteoriat sekä niihin liittyen psykoanalyysi, taidekentän ja -instituutioiden tutkimus, diskurssianalyysi, aatehistoria, sosiaali- ja kulttuurihistoria sekä ehkä osin taidehistorian historia ja professiotutkimuskin. Näin moni-ilmeinen teoreettinen viitekehys on johtanut siihen, että mitään lähestymistavoista ei varsinkaan metodologisella tasolla pohjusteta huolellisesti. Myös tehtävänanto ja tutkimuskysymykset ovat yhtä monitahoisia. Vaikutelmaksi jää, että tutkija ei ole rohjennut nimetä työtä elämäkerralliseksi koska on kokenut tällaisen lähestymistavan epäkunnianhimoiseksi ja aikansa eläneeksi. Niin sanotun elämäkerrallisen käänteen jälkeen näin ei kuitenkaan yksiselitteisesti ole, vaikka paatoksellisten suurmieselämäkertojen aika toivottavasti onkin ohi. Koska kyseessä ei ole kanonisoitu taiteilija vaan ammattiyhteisön ulkopuolella nykyään melko tuntematon kriitikko ja taidehistorioitsija, intellektuaalisesta elämäkerrasta puhuminen ei olisi ollut kompromettoivaa, varsinkin kun juuri siitä työssä tuntuu käytännössä olevan eniten kyse. Niin sanottuihin suuriin kertomuksiin ja erityisesti kansalliseen projektiin työssä joka tapauksessa suhtaudutaan kriittistä etäisyyttä ottaen.

Vaikka kronologinen biografisoiva ote voi vaikuttaa tavanomaiselta ja itsestään selvältä valinnalta, se strukturoi työtä pitäen sisäisesti moniäänistä aineistoa vähintäänkin kohtuullisessa järjestyksessä sekä antaa tilaa tutkijan omalle äänelle. Vielä merkittävämpänä kronologisen lähestymistavan etuna tässä on, että se mahdollistaa luontevasti niiden maagisten rajaviivojen ylittämisen, jotka yleensä piirretään sotavuosiin ja 1960-luvulle: olemmehan tottuneet puhumaan sotia edeltävän, sotienvälisen ja sotienjälkeisen ajan taiteesta sekä 1960-luvulla tapahtuvasta siirtymästä modernismista nykytaiteeseen. Tavallisesti kultakin aikakaudelta poimitaan tarkasteluun vain se nuorten aikuisten sukupolvi, jolle aikakausi ensisijaisesti attribuoidaan. Ojanperä sen sijaan ottaa tutkimuskohteensa vakavasti kaikissa tämän kirjoittajanuran vaiheissa. Tutkimus on tulosta intensiivisestä vuoropuhelusta tutkijan ja aineiston välillä samalla kun tutkija suhteuttaa analyysejään viime vuosikymmenten taiteentutkimuksellisiin keskusteluihin.

Tällaisen prosessuaalisuuden kirjoittaminen näkyviin on ollut kunnianhimoinen ja vaativa tehtävä. Onkin varsin kiehtovaa, että monet Einari Vehmaksen avainkokemuksista ja -käsitteistä avautuvat erityisen mielekkäällä tavalla aivan viimeaikaisten keskustelujen avulla. Ajattelen nyt affektiivisuuden ja materiaalisuuden kaltaisia käsitteitä, joiden mukaan ottaminen ilmeisen myöhäisessä vaiheessa on ollut riskaabelia mutta kannattavaa.

On toisaalta myös luonnollista, että näin laajaan tutkimukseen sisältyy moninaisia aineksia. Kirjoittaja on halunnut säilyttää sensitiivisyytensä tutkimuskohteelle eikä pakota sitä yksinkertaistavaan tulkintakehikkoon. Tutkimuksen punainen lanka ei kuitenkaan hahmotu aina aivan selvästi kulloistenkin erityiskysymysten ja sivupolkujen joukosta. Tutkimusasetelman ollessa epäsystemaattinen ja välineistön eklektinen temaattiset painotukset ovat saaneet säädellä metodologisia valintoja. Loppujen lopuksikin jää hieman epäselväksi, onko pääasiallisena huomion kohteena henkilö vai tekstit. Kokeneena ja sujuvana kirjoittajana Ojanperä joka tapauksessa saa aina lukijan uudelleen mukaansa.

Monografia on myös rakennettu mielekkäällä tavalla kumuloituvaksi: monet Vehmaksen omista avainkäsitteistä avautuvat ja syvenevät käsittelyssä muuttuen vähittäin lukijallekin yhä elämyksellisemmiksi. Kirjoittaja on pyrkinyt pitämään tarkastelukohteensa erityisyyden jatkuvasti mielessä ja välttänyt yksinkertaistavia yleistyksiä. On rehellistä myöntää, että esimerkiksi Vehmaksen suhde informalismiin on idiosynkraattinen ja jopa outo, jos sitä tarkastellaan nykytaidediskurssin tulokulmasta. Suhteessa Vehmaksen aiempaan tuotantoon ja siitä johdettavissa olevaan odotushorisonttiin hänen reaktionsa on kuitenkin johdonmukainen.

Ojanperän työ on transponoitu yhden toimijan ja hänen konkreettisen toimintaympäristönsä tasolle. Tekstien lähilukuun paneudutaan loppujen lopuksi melko vähän, ja tavoitteena on sen sijaan kokonaiskuvan hahmottaminen tästä toimijasta ja hänen toimintansa rationaliteetista. Itse olisin mieluusti toivonut tekstianalyyttisempää otetta varsinkin 1930- ja 1950-lukuja koskeviin lukuihin, joissa pysyttäydytään enimmältään aiemman tutkimuksen jo hyödyntämissä näkökulmissa. Näiden lukujen tärkeimmäksi funktioksi muodostuu elämäkerrallisen tasapainon säilyttämisen lisäksi ponnistusalustana toimiminen 1940- ja 1960-lukujen aineistoista tehtäville tuoreemmille tulkinnoille. Ojanperän tulkinnoista merkittävimpänä pidän tämän kriitikkomuotokuvan tarjoamaa vaihtoehtoa ahtaan normatiiviseksi muodostuneelle täysmodernismin ymmärrykselle Suomessa. Vehmaksen rohkea tunteikkuus ja romanttiset mieltymykset tarjoavat mielenkiintoisen ja vapauttavan vaihtoehdon oikeaoppiseksi muodostuneelle purismille ja Artek-estetiikalle. Huomionarvoista taiteentutkimuksen nykytilanteessa on myös, että romanttinen näkökulma tuottaa paitsi traagis-melankolisen näkymän moderniin myös affirmatiivisia, elämänvoimaa ja elämäniloa huokuvia mielikuvia.

Tältä osin Ojanperän tutkimus on täysin linjassa tämänhetkisen modernismitutkimuksen kanssa, jossa romanttisella modernilla on tärkeä sija.[1] Kirjoittaja tosin jättää tämän vahvuuden tunnistamatta eikä muutenkaan juuri reflektoi työtään moderniteetti- ja modernismitutkimuksen kannalta. Toisaalta hänen valitsemansa näkökulma, jossa “moderni” taide ja taide-elämä toimivat suhteellisen epädramaattisena ja semioottisin termein merkitsemättömänä kontekstina aikalaistoiminnalle, on täysin mahdollinen ja mielekäs. Vähitellen siirtynemmekin puhumaan modernin ja modernismin sijasta 1900-luvun taiteesta sekä joudumme keksimään vuosisadan lopun taiteelle jonkin muun nimityksen kuin nykytaide – mikäli tällainen rajaviiva halutaan ylipäänsä säilyttää.

Ojanperän tutkimus tarjoaa paljon huolellisesti punnittua ja dokumentoitua tietoa 1900-luvun taide-elämästä ja taidekirjoittajan ammattikuvasta Suomessa. Se on myös nautittavasti kirjoitettu ja taitettu kirja, jossa havainnollisesti valituilla kuvilla ja tutkimuksellisilla kuvateksteillä on oivalluksia synnyttävä informaatioarvonsa.

Ennen kuolemaansa Edvard Munch (1863–1944) testamenttasi pääosan kuvataiteellisesta ja kirjallisesta tuotannostaan Oslon kaupungille. Munch-museo avattiin vuonna 1963, ja siitä lähtien taiteilijan kirjallista tuotantoa on jatkuvasti työstetty. Vuosien varrella Munchin tekstien systemaattista ja laajamittaista julkaisemista pohdittiin useaan otteeseen, ja Munch- museon ja Oslon yliopiston yhteistyössä toteuttama eMunch-projekti käynnistyi lopulta vuonna 2006. Projektin yhteydessä rakennettu ja tammikuussa 2011 osoitteessa www.eMunch.no julkaistu digitaalinen eMunch-arkisto sisältää muun muassa taiteilijan kirjeitä, muistiinpanoja, päiväkirjoja ja lukuisia muita dokumentteja, kuten postikortteja ja ostoslistoja. Munchin tekstien arvioitu sivumäärä on 13 000.

Vaikka eMunch-aineisto täydentyy yhä, ovat monet keskeiset tekstit jo vaivattomasti saavutettavissa internetissä. Tekstiarkiston luominen ja sen sijoittaminen internetiin kaikkien saataville on mielestäni kulttuuriteko, joka ansaitsee kiitosta. Arkistossa on norjankielisten tekstien lisäksi myös jonkin verran englanninkielisiä käännöksiä. eMunch-arkisto sisältää sekä hyvälaatuiset kuvat käsin kirjoitetuista teksteistä että tekstien transkriboinnit, joihin on merkitty taiteilijan teksteihinsä tekemät poistot ja lisäykset. Vaikka puhtaaksi kirjoitetut versiot teksteistä helpottavat huomattavasti Munchin kieli- ja kirjoitusasultaan usein melko vaikeaselkoisten viestien lukemista, ovat kuvat alkuperäisistä teksteistä kuitenkin korvaamattomia. Tekstivirta sisältää viitteitä aikakaudesta, kirjoittajan persoonallisuudesta, kirjoitusnopeudesta, -tarkkuudesta, fyysisestä ja mentaalisesta tilasta ja mielialan vaihteluista.

Mai Britt Gulengin toimittama katalogi eMunch.no – Text and Image ilmestyi eMunch-tekstiarkiston julkistamisen ja siihen liittyvän näyttelyn yhteydessä alkuvuodesta 2011. Gulengin laatiman johdantoluvun lisäksi kirjassa on 16 artikkelia, joissa eri kirjoittajat pohtivat kuvan ja tekstin, visuaalisen ja lingvistisen maailman suhdetta Munchin tuotannossa. Kirjoittajien joukossa on taidehistorioitsijoita, kirjallisuustieteilijöitä, filologeja, uskontotieteilijöitä, informaatioteknologian, tieteellisen toimittamisen ja kirjastoalan asiantuntijoita. Artikkelit on sijoitettu neljään päälukuun, joita ovat: 1) Kielen käyttäjä, 2) Arkiston luoja, 3) Kirjailija ja 4) Kertoja. Lisäksi artikkelikokoelman lopussa on valikoima Munchin omia tekstejä – valittuja proosarunoja ja Kuvitettu päiväkirja kokonaisuudessaan.

Munch oli monipuolinen, eri tekstilajien välillä sukkuloiva kirjoittaja, jonka tekstit tarjoavat rikasta materiaalia hänen taiteellisen tuotantonsa tutkimukseen eri näkökulmista. Guleng liittää eMunch-projektin kaukaa historiasta juontuvaan keskusteluun paragonesta eli sisartaiteista ja niiden keskinäisestä arvohierarkiasta. Lisäksi hän pohtii Munchin kuvien ja tekstien suhdetta saksalaiseen käsitteeseen Gesamtkunstwerk, kokonaistaideteos ja taiteentutkija W.J.T. Mitchellin ajatuksiin kuvien perheestä, joka koostuu mentaalisista, verbaalisista ja fysikaalisista kuvista.

Kielen käyttöön keskittyvässä luvussa tarkastellaan Munchin suhdetta kirjoitettuun ja suulliseen kieleen. Hilde Bøe analysoi Munchin kirjoitusta ja käsialaa kiinnittäen huomiota hänen tekstiensä ominaispiirteisiin, kuten käsialan vaihteluihin, poikkeamiin ortografiasta eli kielen kirjoitussäännöistä ja pilkutuksen puutteeseen. Nämä kaikki piirteet osaltaan vaikeuttavat tekstien lukemista. Nykylukijalle Munchin kirjoitettu kieli saattaa myös näyttäytyä vanhanaikaisena, vaikka se hiukan modernisoituikin ajan kuluessa. Munchin tekstit vaativat paitsi taiteilijan elämään ja tuotantoon liittyvää tietoa, myös kielellisiä ja tulkinnallisia taitoja. Kuten lingvistit Christian Janss ja Henninge M. Solberg vahvistavat, lukija kohtaa haasteita myös Munchin saksan- ja ranskankielisten kirjeiden äärellä. Vieraskielisissä teksteissä on havaittavissa muun muassa tavutukseen, syntaksiin, kielioppiin ja sanastoon liittyviä ongelmia. Kirjoitetun viestin sisältö oli Munchille mitä ilmeisemmin muotoseikkoja eli kielen korrektiutta tärkeämpi.

Kuten Guleng toteaa, toisen luvun nimi “Arkiston luoja” sisältää ironisia sivumerkityksiä – Munch säilytti miltei kaiken mahdollisen ja jätti paperinsa hyvinkin kaoottiseen tilaan. Munchin kirjeenvaihtoa käsittelevässä artikkelissaan Åshild Haugsland näkee kirjoittamisen dialogisena prosessina, jonka yhteydessä kirjoittaja käy vuoropuhelua sekä itsensä että vastaanottajan kanssa. Haugsland erittelee Munchin vaihtuvia rooleja ja positioita kirjeissään erityyppisille vastaanottajille, kuten perheensä jäsenille, ystävilleen ja taidemarkkinoiden toimijoille. Gerd Woll puolestaan pohtii Munchin taiteellisen uran hallintaa hänen kirjeenvaihtonsa kautta. Uransa aikana, vuosina 1880–1944, Munch teki noin 2 000 maalausta ja noin 30 000 painotyötä, ja hänen teoksiaan oli esillä yli viidessäsadassa näyttelyssä eri maissa. Erilaisissa näyttely- ja myyntijärjestelyissä, teosten kuljetuksessa, säilytyksessä ja taiteilijavälineiden hankinnassa oli siis laaja työsarka, jota Munch hallinnoi pääasiallisesti kirjeenvaihdon kautta.

Artikkelissaan “Edvard Munchin kirjoitukset vuoden 1944 jälkeen” Lasse Jacobsen esittelee, kuinka Munchin kirjallista aineistoa on käsitelty hänen kuolemansa jälkeen eri yhteyksissä. Munchin kirjallisen aineiston julkaisemista alettiin suunnitella jo 1940-luvun lopussa. On epäilty, että osia Munchin muistiinpanoista ja kirjeistä olisi tuhottu ensimmäisinä vuosina taiteilijan kuoleman jälkeen niiden arkaluonteisuuden vuoksi. Ensimmäisiä poimintoja Munchin teksteistä julkaistiin 1960-70-lukujen vaihteessa,  pääasiassa osana taiteilijan tuotantoa käsitteleviä tutkimuksia. Laajimmin Munchin kirjoituksia norjaksi ja englanniksi on julkaistu Arne Eggumin kirjassa Edvard Munch. Livsfrisen fra maleri til grafikk/The Frieze of Life. From Painting to Graphic Art (1990/2000) ja Poul Erik Tøjnerin kirjassa Munch. Med egne ord/In his Own Words (2000/2003). Vuosien varrella Munchin tekstejä on hyödynnetty myös populaarimmissa yhteyksissä, kuten elokuvissa, romaaneissa ja musiikin sanoituksissa.

Øyvind Eiden artikkeli käsittelee tekstien digitalisoinnin perinteitä ja tavoitteita. Kirjoittaja näkee eMunch-arkiston taustalla kaksi erillistä traditiota: tieteellisen toimittamisen ja museotyön. Tieteellisen toimittamisen yhteydessä tekstit käsitetään kirjallisiksi teoksiksi, kun taas museotraditio mieltää tekstit historiallisiksi resursseiksi. Artikkelissaan Eide pohtii myös asiasanahakemistojen hyödyntämistä tieteellisen toimittamisen yhteydessä. eMunch-projektissa käytetty tekninen apuväline on TEI (Text Encoding Initiative), joka on yksi XML-koodauksen tyyppi. TEI:n yhteydessä tekstiin syötettävät koodit voivat edustaa kaikkea mahdollista dokumentin rakenteesta sisällöllisiin seikkoihin, kuten erisnimiin, päivämääriin ja tapahtumiin, joita kuvaillaan tekstissä. Erityisesti tekstien sisältämät eksplisiittiset asiat, kuten nimet, ovat automaattisesti koodattavissa, kun taas implisiittisemmät seikat vaativat ihmisen tekemää tulkintaa. Muun muassa Google Books -kirjaston myötä on alettu pohtia uudenlaisia tapoja hyödyntää digitaalisia tekstivarantoja. Kärjistetysti: voitaisiinko yksittäisen kirjan syvälukemisen sijasta “etälukea” miljoonia toisiinsa linkittyviä kirjoja? Esimerkiksi eMunch-dokumenttien sisältämät nimet, päivämäärät ja paikat ovat linkitettävissä vastaaviin tietoihin muissa digitaalisissa aineistoissa. Mahdollisuus “etälukemiseen” todennäköisesti avaisi täysin uudenlaisia tutkimusongelmia ja mahdollisuuden monentyyppisiin tilastollisiin analyyseihin. Keskeisin ongelma tässä yhteydessä on todennäköisesti yhtenäisen ja yleisesti hyväksytyn koodausjärjestelmän hyödyntäminen riittävän yhdenmukaisella tavalla.

Kirjailija-luvussa Munchia lähestytään fiktiivisenä kirjoittajana. Päähuomion kohteena on Munchin tekstien suhde erilaisiin genreihin ja aikalaiskirjallisuuteen. Lasse Jacobsen tarkastelee Munchin omia julkaistuja tekstejä suhteessa aikakauden kirjalliseen kulttuuriin. Elämänsa aikana Munch luki paljon ja liikkui tiiviisti kirjailijoiden ja journalistien joukossa, mikä luultavasti vaikutti hänen ajatuksiinsa kirjoittamisesta. Erityisesti Hans Jægerin (1854–1910) ympärille ryhmittyneiden ns. Kristiania- boheemien pyrkimyksenä oli kirjoittaa elämänsä sellaisena kuin se oli eletty, ja samaa pyrkimystä on havaittavissa myös Munchin teksteissä, erityisesti hänen päiväkirjoissaan. Uransa aikana Munch julkaisi tekstejään esimerkiksi sanoma- ja aikakauslehdissä ja näyttelyluetteloissa, mutta arkistosta on löytynyt myös lukuisia julkaisemattomia käsikirjoituksia. Sivert Thuen artikkelin aiheena on Munchin parodinen teos “Vapaan rakkauden kaupunki”, joka keskittyy dramaattisiin asetelmiin Kristiania-boheemien piirissä. Vaikka Munch työsti aktiivisesti teostaan ja teki siitä lukuisia versioita, teosta ei julkaistu hänen elinaikanaan. Thuen mukaan Munch hyödynsi tekstissään ja siihen liittyvässä kuvituksessaan Kristiania-boheemeihin yleisesti liitettyjä käsityksiä, korostaen ajan kristilliselle valtakulttuurille käänteisiä arvoja.

Hans-Martin Frydenberg Flaatten tarkastelee Munchin päätyötä Elämänfriisiä ja teossarjaan liittyviä proosarunoja suhteessa aikalaiskirjallisuuteen. Hänen mukaansa Elämänfriisin teoksia yhdistävä elementti ei ole niiden visuaalinen tyyli, vaan teosten teemat, joilla on selkeitä kosketuskohtia 1800-luvun lopun symbolistiseen kirjallisuuteen. Artikkelissaan “Edvard Munch ja hänen kirjallinen äänensä” Hilde Dybvik analysoi Munchin tekstien kirjallista muotoa ja hänen kokeilujaan erilaisilla lingvistisillä ja narratiivisilla tekniikoilla. Keskeistä ja tietyssä mielessä ongelmallista Munchin teksteissä ovat hänen äkilliset siirtymänsä biografisten faktojen ja fiktion välillä. Toisinaan Munch hyödynsi fiktiivisissäkin teksteissään minä-kertojaa, mikä on johtanut siihen, että tekstejä on luettu liian kirjaimellisesti omaelämäkerrallisina. Toisinaan hän taas kätkeytyi teksteissään salanimen taakse. Munchin teksteille tyypillisiä ovat myös emotionaalisia jännitteitä luovat nopeat siirtymät ajasta, paikasta ja tilanteesta toiseen. Kyse on eräänlaisesta tajunnanvirtatekniikasta. Per Thomas Andersen lähestyy Munchin tekstejä fragmentin estetiikan kautta. Kirjoittaja lähtee liikkeelle romanttisesta fragmenttikäsityksestä Novaliksen (1772–1801) jalanjäljissä ja etenee fragmentaarisiin piirteisiin Munchin aikalaiskirjallisuudessa, Munchin omissa teksteissä lopulta jopa hänen elämässään. Andersen mieltää Munchin Kuvitetun päiväkirjan kokoelmaksi fragmentteja, jossa episodit seuraavat toisiaan ilman johdantoa tai päätäntöä.

Luvussa Kertoja pohditaan, mitä ja miten Munch kertoo. Artikkelissaan “Merenneitoaihe Edvard Munchin taiteessa” Øivind Storm Bjerke esittelee Munchin tapaa kätkeä suorat viittaukset kuvallisiin ja kirjallisiin vaikutteisiinsa. Vaikka Munch kirjoittajan mukaan suosi teemoja, jotka olivat yleisiä aikalaistaiteessa, hän kuitenkin muunsi aiheitaan siten, etteivät ne ole yksioikoisesti suhteutettavissa esikuviinsa. Koska Munch suodatti aikaisemmista kuvista ja teksteistä ammentamansa ainekset omakohtaisten kokemustensa lävitse, hänen teoksissaan vaikuttaa olevan samanaikaisesti sekä jotakin tuttua että jotakin vierasta, uutta ja yllättävää. Per Faxneldin artikkelissaan käsittelemä Vampyyri-aihe puolestaan ilmestyi Munchin tuotantoon 1890-luvun alussa, jolloin kuvataiteessa ei vielä ollut vakiintunutta vampyyri-traditiota. Vampyyri-aihe on keskeinen Munchin Elämänfriisissä, ja sillä on kosketuskohtia muihinkin Munchin tunnettuihin aiheisiin. Ingebjørg Ydstien artikkeli käsitteleekin juuri Munchin eri aiheiden ja teosten eri versioiden välille rakentuvaa monimutkaista tulkintakenttää. Kertoja-luvun lopussa Mai Britt Guleng pohtii kerronnan funktiota ja muotoa Munchin kuvissa ja teksteissä. Munchin lukuisat muunnelmat teemoistaan, kuten Vampyyri-aiheesta, voidaan ymmärtää pyrkimyksenä rakentaa henkilökohtainen merkkikieli. Kuvien visuaalisia elementtejä asteittain muuntelemalla taiteilija pyrki kohti uudenlaisia merkityksiä, jotka syntyvät vuorovaikutuksessa eri teosten välillä. Kuvien lisäksi variaatiota on havaittavissa myös Munchin proosarunoissa, joista kuvien tapaan on usein laadittu lukuisia versioita muunnelmineen.

Kokoelma Munchin omia tekstejä, joihin myös monet eMunch-julkaisun artikkeleista pohjautuvat, on sijoitettu kirjan loppuosaan. Mukana on muun muassa Kuvitettu päiväkirja, joka on ollut keskeinen lähde myös monissa aiemmissa Munch-tutkimuksissa. Päiväkirjan ensimmäinen sivu heijastaa Munchin pohdintaa tekstiensä jatkokäytöstä. Sivun ylälaitaan on ensin kirjoitettu sinisellä kynällä “Ainoastaan minun luettavakseni/E Munch”, mutta myöhemmin, syyskuussa 1932 tämä teksti on yliviivattu ja sen alle on kirjoitettu mustalla “Avaramielisten ja ymmärtäväisten ihmisten luettavaksi kuolemani jälkeen/E Munch”. Lukuisia piirroksia sisältävä Kuvitettu päiväkirja koostuu lyhyistä, näytöksistä, joiden välillä on aikaan, paikkaan ja toimintaan liittyviä katkoksia, ja lukijan tehtäväksi jää aukkopaikkojen täydentäminen. Päiväkirjateksti sisältää muun muassa Munchin kuvauksia lapsuudenkokemuksistaan ja romansseistaan ja pohdintoja taiteesta. Päiväkirjan lisäksi eMunch-julkaisussa on valikoima proosarunoja, jotka liittyvät hänen tunnettuihin aiheisiinsa, kuten Huutoon, Ahdistukseen, Madonnaan, Vetovoimaan, Eroon ja Elämäntanssiin. Kuten Guleng ehdottaa, Munchin proosarunoja voi lähestyä esimerkiksi Ekfrasis-käsitteen kautta. Munchin tekstit ja kuvat eivät joka suhteessa vastaa toisiaan, ja kiinnostavia jännitteitä rakentuu niiden välille.

eMunch -kirjan artikkelit valottavat monipuolisesti kuvan ja tekstin suhdetta Munchin tuotannossa ja avaavat uusia näkökulmia hänen taiteensa ja elämänsä tutkimukseen.  Vaikka Munchin tekstejä on aiemminkin siteerattu tiheästi taiteilijan tuotantoa käsittelevässä kirjallisuudessa, on niitä perinteisesti luettu melko yksioikoisesti. Useimmiten sitaatteja on käytetty selittämään Munchin kuva-aiheita hänen henkilöhistoriastaan käsin. eMunch-julkaisussa keskeinen kerronnan käsite avaa Munchin kirjalliseen tuotantoon uudenlaisia tasoja ja sitoo tekstit osaksi taiteilijan muuta luovaa toimintaa. Munch on keskeinen taiteilijahahmo sekä symbolismin että ekspressionismin viitekehyksessä, ja hänen teksteistään avautuu kiinnostavia näkökulmia myös muiden aikalaistaiteilijoiden elämään ja tuotantoon sekä erilaisten taide-instituutioiden toimintaan 1800-1900-lukujen vaihteessa. Vaikka eMunch-julkaisu keskittyy Munchin ja hänen aikalaiskirjailijoidensa teksteihin, ovat artikkeleiden tarjoamat näkökulmat kuvan ja tekstin suhteeseen hyödynnettävissä myös muissa yhteyksissä. eMunch-julkaisu tarjoaa siis virikkeellisiä lukuhetkiä monentyyppiselle lukijakunnalle – Munch-harrastajista intermediaalisuuden ja multimodaalisuuden tutkijoille ja digitaalisten arkistojen kehittäjille. Kovakantinen eMunch-katalogi on kauniisti taitettu ja sisältää runsaasti kuvitusta.
Ruotsalaisen taidekonservaattori ja taidehistorioitsija Peter Tångebergin tutkimus Bernt Notkesta ja Tukholman Suurkirkon Pyhä Yrjänä ja lohikäärme -veistoksesta kuuluu kiinnostavimpiin pohjoismaisiin taidehistorian kaanonia ja sen muodostamisen perusteita uudella tavoin arvioiviin julkaisuihin kuluvalla vuosikymmenellä.

Tångebergilla on perusteellinen asiantuntemus länsi- ja pohjoiseurooppalaisesta myöhäiskeskiajan kuvataiteesta. Hän analysoi tutkimuskohdettaan aiheiden, tekniikan ja tyylin sekä materiaalitutkimuksen kautta avautuvien laajojen kulttuuriyhteyksien kautta. Näin pohjoiseurooppalaisten avainteosten ja mestaritekijöiden kansainvälisestä liikkuvuudesta hahmottuu suppeaa lyypekkiläispiiriä avarampi keskiajan kaupallisten ja kulttuurikontaktien verkosto. Tähän viitekehykseen ja vankkaan lähdetyöskentelyyn ankkuroiden Tångeberg lähestyy Bernt Notkelle attribuoituja teoksia ja etenkin pääkohdettaan: Tukholman Pyhä Yrjänä -veistosta. Tuloksena on sävykäs kuva tekijyyskonstruktion rakenteista ja motiiveista sekä perusteltu esitys monumentaaliveistoksen antwerpeniläisestä alkuperästä.

Ylipäätään oletukset keskiajan veistosten valmistuspaikoista ovat muuttuneet viimeaikaisessa tutkimuksessa. 1900-luvun pohjoiseurooppalaisen taidehistorian vaalima Lyypekki-keskeinen konsepti on murentunut. Esimerkiksi Elina Räsänen toi vuonna 2009 julkaistussa väitöskirjassaan esiin uustulkintoja Suomessa säilyneiden ruotsalais- ja saksalaisvalmisteisina pidettyjen teosten osalta. Hän nosti Tukholman seudun ja Uplannin työpajat entistä vahvemmin esille. Kaiken kaikkiaan Räsänen arvioi aineistonsa runsaasta neljästäkymmenestä veistoksesta parinkymmenen olevan peräisin Ruotsin valtakunnan ulkopuolelta. Lopuista puolet on peräisin kotimaisista työpajoista, ja toinen puoli on Ruotsissa valmistettuja. Näin ollen Räsänen luokittelee osan aikaisemmin kotimaisten veistäjien teoksina pidetyistä pohjoismaisiksi.

Monet tekijät ovat mahdollistaneet Tukholman Suurkirkon Pyhän Yrjänän tutkimisen erityistapauksena. Monumentaalinen veistos on kiistatta myöhäiskeskiajan veistotaiteen pääteos Pohjois-Euroopassa. Sille on vaikeaa löytää vertailukohteeksi taiteelliselta laadultaan ja tekniseltä toteutukseltaan vastaavia teoksia.  Lähimpiä löyhästi vertailuun soveltuvia teoksia on etsittävä länsieurooppalaisesta materiaalista. Tosin esimerkiksi Benelux-maissa on säilynyt vain pieni osa keskiaikaisista veistoksista, sillä reformaation kylkiäisenä noussut ikonoklasmi ja myöhemmät levottomuudet kalvinistisen ja reformoidun opin omaksuneella alueella tuhosivat paljon katolisen keskiajan kuvataidetta.

Tångebergin tutkimuksen inspiraation ydin ja alkupiste on taidehistorian kirjoituksessa johtavaksi pohjoissaksalaiseksi mestarinimeksi konstruoitu Bernt Notke. Tångeberg kuvaa kiihkottomasti Pyhään Yrjänän ja Notken taidehistoriallisen tutkimushistorian ja tämän ohessa Notken oeuvren täydennysten, muutosten ja kommentointien jatkumon. Katsaus osoittaa miten hauraan rakenteen tyylihistoriallisesti operoiva tai rajattujen materiaalisten tekijöiden vertaileva empiirinen tutkimus luo ilman perusteellista teknistä, historiallista ja lähdekriittistä tutkimusta.

Adolph Goldschmidt toi 1800-luvun lopulla tutkimuksen tietoisuuteen maalari- ja urakoitsijanimen Bernt Notke. Mestariveistäjän myytin rakentaminen alkoi todenteolla, kun nuori ruotsalainen taidehistorioitsija Johnny Roosval 1900-luvun alussa kiinnostui Notken taiteilijapersoonallisuudesta löydettyään nimen lyypekkiläisestä myöhäiskeskiajan lähteessä. Tästä käynnistyi taidehistoriallinen konstruointiprosessi, jonka tuloksena muodostui hanakasti omaksuttu tekijyyshahmotelma lyypekkiläisestä mestarista ja hänen työpajastaan. Vuonna 1906 Roosval julkaisi tutkimuksen Tukholman Pyhä Yrjänä -veistoksesta, jonka hän attribuoi Notkelle. Näin 1900-luvun pohjoiseurooppalainen taidehistoria oli saanut mestarinimen ja attribuointimallin, jolla Notkea mieluusti soviteltiin laadukkaimpien keskiaikaisten veistosten tekijäksi. Työpajakäytännöllä perusteltiin myös heikkolaatuisten, avustajien tekeminä pidettyjen teosten kuuluminen mestarinimen alaisuuteen ja johtavan lyypekkiläisverstaan tuotantoon.

Harvalukuisiin myöhäiskeskiajan taiteen mestariteoksiin on ladattu niin nationalistisia kuin poliittisiakin merkityksiä kulloisenkin tulkitsijan motiiveista käsin. Tutkija on intentioineen sidoksissa ideologiseen viiteympäristöönsä. Vahvimmin Notke-tutkimuksessa nämä kytkökset kuvastuvat Walter Paatzin (1939 ja 1944) kansallissosialismin ajan suursaksalaisissa unelmissa ja sitä myöten ajatuksessa vakiinnuttaa Bernt Notken nimi johtavana suursaksalaisena universaalinerona Itämeren piirissä. Sotaakäyvälle Kolmannelle valtakunnalle Pyhä Yrjänä sankarimonumenttina oli mieluisa teema. Roosval oli tulkinnut Pyhän Yrjänän Sten Sturen Brunkebergin taistelun voiton monumentiksi. Kansallissosialistinen taidehistorioitsija johti tulkinnan vielä pitemmälle ja näki monumentin Sturen taistelun tuoksinassa antaman lahjoituslupauksen (Kampfesnot) täyttymäksi.

Missään keskiajan lähteessä ei osoiteta Notkea luovaksi taiteilijaksi. Roosval muovasi Lyypekin maalarikillan jäsenistöstä löytämästään nimestä veistäjän. Vasta 1900-luvun loppupuolella dokumenttien uusi kriittinen tulkinta toi tekijyyskonstruktioon uusia aineksia. Tanskalainen Erik Moltke (1970 ja 1982) liitti oleellisen Notke-lähteen Lyypekin tuomiokirkon triumfikrusifiksin viimeistelytöihin eli käytännössä pohjustamiseen ja viimeistelyvaiheisiin veistotyön jälkeen. Mikään tässäkään dokumentissa ei kytke Bernt Notkea veistotyöhön. Käytettävissä olevat lähteet kuvaavat Notken pintaviimeistelyn ammattilaiseksi, siis käytännössä puuveistoksen pinnalle levitetyn pohjustemassauksen ja värityksen toteuttajaksi.

Moltken tavoin saksalaiset Eike Oellermann (1996) ja Kerstin Petermann (2000) päätyivät tutkimuksissaan toteamaan, ettei Notke veistänyt, vaan hän oli taulumaalari ja pintamassan maalaaja ja taiturimainen vierasmateriaalien, kuten erilaisten kiviupotusten ja metalliosien soveltaja. Näin saksalaistutkijat nostivat plastisen pintatyöstämisen tason ja muut viimeistelyvaiheessa käytetyt keinot määrittäviksi tekijöiksi Notkelle luettavien teosten tarkastelussa. Näin jälleen luotiin uusi konstruktio oeuvreä määrittävistä kriteereistä.

Notkelle  attribuoidaan nykyisin kolme teoskokonaisuutta, joiden tilaukseen tai vaiheisiin voidaan kytkeä todisteeksi  mm. maksukuitteja. Teokset ovat Lyypekin tuomiokirkon triumfikrusifiksi (1477), Århusin tuomiokirkon alttarikaappi (1479) ja Tallinnan Pyhän Hengen kirkon alttarikaappi (1483). Tosin teosten toisistaan eroavat piirteet saavat Tångebergin edelleen epäilemään tätäkin päätelmää. Tångeberg liittää kirjalliset todisteet kuvaan Notkesta urakoitsijayrittäjänä, mikä selittää hänen nimensä toistumisen tilauksiin ja toimituksiin kytkeytyvissä lähteissä.

Tångeberg katsoo kohdettaan tarkasti ja nostaa vertailumateriaalin merkityksen tinkimättömästi havaintojensa tueksi. Pyhän Yrjänä -veistoskokonaisuudessa aiheen käsittely ja esikuva-aineisto samoin kuin teknisten ja koristeellisten yksityiskohtien piirteet johtavat vertailumateriaalin perustalta suuntaamaan katseen Itämerta edemmäs, eteläalankomaalaiseen taidekulttuuriin. Burgundilaismuodin piirteet tulevat vahvasti näkyviin esimerkiksi prinsessan hahmossa. Lähdetutkimuksen löydöt tukevat Tångebergin empiirisiä havaintoja. Jo 1600-luvun alussa ruotsalainen historioitsija Johannes Messenius kirjoitti Pyhä Yrjänä -veistoksen tulleen Antwerpenistä. Niin ikään Sten Stureen liittyvät lähteet osoittavat, että monumentti tilattiin aikansa laadukkainta veistotuotantoa edustaneesta Antwerpenistä. Sten Sturen tavoitteena oli saada Tukholmaan niin loistokas teos, ettei sille olisi vertaa koko Rooman valtakunnassa. Veistoksen koko ja lohikäärmeeseen käytetyt hirvensarvet on nähty tuontioletuksen vastaisina. On kuitenkin muistettava, että suuria alttarikaappeja laivattiin Ruotsiin Brysselin ja Antwerpenin taidemarkkinoilta. Hirvieläimiä eli myös Länsi-Euroopassa, joten sarvimateriaalin saatavuudella ei voi perustella teoksen valmistuspaikkaa.

Tångebergin tutkimus on esimerkki siitä, miten syvällisiä tuloksia taidehistoriallisen koulutuksen saanut tutkija-konservaattori saavuttaa käyttäessään kaikkia asiantuntemuksensa osa-alueita. Osaltaan Tångebergin työ liittyy taidehistoriaan uudelleen voimakkaasti palanneeseen empiiriseen tutkimukseen. Se myös vahvistaa käsitystä tieteidenvälisen tutkimuksen tärkeydestä. Tällainen teknologisesti profiloituva erikoisasiantuntijuus on saanut kansainvälisissä yhteyksissä jossain määrin kiistanalaisen nimikkeen technical art history. Tyylihistoriallisten piirteiden oivaltavan taidehistoriallisen luennan lisäksi tarvitaan konservaattoriasiantuntemusta materiaalien ja tekniikan tutkimukseen. Teknologinen kehitys mahdollistaa entistä monipuolisemman dokumentoinnin ja vertailuaineistojen tilastollisen ja tekniseen analyysin.

“Maa ja ilmanala semmoiset kun Suomelle suodut eivät ole kuvaamataiteille edullisia. Täällä, missä talven hämärä ja pimeys vallitsee enimmän osan vuotta, ja lyhyellä kesäajallakin, jolloin päivä näyttää ijäksi karkoittaneen yön, ilma harvoin on oikein selkeä, oikein läpikuultava, ei silmä samalla tavalla totu tarkkaamaan esineiden muotoa kuin etelämaissa.”Näin aloitti Eliel Aspelin-Haapkylä (1847-1917) teoksensa Suomalaisen taiteen historia pääpiirteissään (1891) johdantotekstin. Hän haki selitystä suomalaisen taiteen historian ”köyhyydelle ja vaatimattomuudelle” ilmasto-olosuhteiden lisäksi politiikasta. Hänen mukaansa vasta kansallistunteen nousu loi mahdollisuuden taiteen laajamittaiselle viljelykselle. Tämä ei kuitenkaan lannistanut häntä kirjoittamasta taiteelle omaa historiaa.

Aspelin-Haapkylä kuului Eurooppaa tiiviisti matkanneisiin tieteentekijöihin, jonka ulkomaanmatkat muodostivat omanlaisensa korkeakoulun. Matkat suuntautuivat kaikkialle, missä oli merkittäviä kokoelmia tai tärkeitä taidekauppiaita. Tämä käy havainnollisella tavalla ilmi Hanne Selkokarin väitöskirjasta Kalleuksia isänmaalle. Eliel Aspelin-Haapkylä taiteen keräilijänä ja taidehistorioitsijana (2008).

Vastaavasti myös Aspelin-Haapkylän opettaja, professori Carl Gustaf Estlander (1834-1910), oli hakenut oppinsa useilta matkoilta eri puolilta Eurooppaa. Hän vieraili kokoelmissa, kävi maailmannäyttelyissä ja osallistui taidehistorioitsijoiden kansainvälisiin konferensseihin. Samalla hän rakensi ammatinharjoittamisen kannalta olennaisimmat ammatilliset verkostonsa, joihin kuuluivat muun muassa pohjoismaiset taidehistorioitsijat Lorentz Dietrichsonista Julius Langeen. Oppinsa hän purki kirjalliseen tuotantoon, taide-elämän rakenteiden kehittämiseen ja yliopisto-opetukseen.

Katsaus taidehistorian historiaan osoittaa tieteenharjoittajien välisten yhteyksien ja kokonaisten verkostojen merkityksen. Se kertoo kuka oli kenenkin oppilas, kenen tutkimuksia luettiin, mistä haettiin inspiraatio ja esikuvat. Sen avulla voidaan niin ikään päätellä kuinka kaikki tämä vaikutti tutkimusaiheiden valintaan ja metodeihin – ja miksi taidehistorian historiamme kirjoittui sellaiseksi ja siinä järjestyksessä kuin me sen tänä päivänä tunnemme.

Tämän päivän näkökulmasta taidehistorioitsijoiden mahdollisuudet ovat lähes rajattomat. Siinä missä vielä 1800-luvulla mustavalkoiset valokuvat olivat harvinaisuuksia, nyt tieto ja kuvat ovat digitaalisten arkistojen ja hakumahdollisuuksien ansiosta yhtä lähellä kuin lähin kannettava tietokone. Matkalaisten ei tarvitse enää odottaa jäiden lähtöä ja suotuisaa tuulta päästäkseen liikkeelle, vaan matkustaminen on halpalentoyhtiöiden siivittämänä demokratisoitunut. Astuminen kansainväliselle kentälle on siis kiinni omasta ammatillisesta kunnianhimosta ja osaamisesta.

Samalla tarjonta on kuitenkin kasvanut ja kilpailu lisääntynyt. Erottautuminen edellyttää paitsi aktiivisuutta myös suunnitelmallisuutta ja erinomaisia sosiaalisia taitoja. Ja töitä pitää haluta tehdä. Onnistuessaan toiminnan tuloksena syntyy yhteisöjä ja verkostoja, jotka yhdistävät samantyyppisten asioiden tutkijat keskenään. Esimerkkejä on lukuisia.

Konkreettisista verkottumisen mahdollisuuksia ei tarvitse aina hakea kaukaa. Pohjoismaissa tärkein taidehistorioitsijoiden konferenssi, NORDIK, järjestetään joka kolmas vuosi. Se tarjoaa kaikille pohjoismaisille ja lähialueiden taidehistorioitsijoille loistavan tilaisuuden paitsi kuulla nippu erilaisia esitelmiä, myös tutustua kollegoihin, niin tunnettuihin nimiin kuin tulevaisuuden taidehistorian tekijöihinkin.

Seuraava NORDIK järjestetään lokakuussa Tukholmassa. Teemana on Presentation/Representation/Repression, The Critical Production of Display and Interpretation in Art History ja call for papers on auki tammikuun puoliväliin saakka. Pitäkää huoli siitä, että olette mukana keskustelussa! Ohjeet löytyvät Nordikin sivuilta osoitteesta www.nordicarthistory.org

Rakennustaiteen museon tutkimuspäällikkö Juhana Lahti kertoo museon kokoelmien syntyneen alun perin Arkkitehti-lehden kuva-arkistosta. Suomen arkkitehtiliitto perusti kuvakokoelman 1949, ja museo perustettiin 1956. Rakennustaiteen museo on museossa kulkevan ”perimätiedon” mukaan maailman toiseksi vanhin arkkitehtuurimuseo; joka tapauksessa se on yksi vanhimpia arkkitehtuuriin keskittyviä museoita. Museo muuttaa nimensä vuodenvaihteessa kansainvälisen mallin mukaisesti Arkkitehtuurimuseoksi. Arkkitehti-lehden kuvat tulevat edelleen museon kokoelmiin, nykyisin tosin digitaalisina.

Museon toiminta keskittyy vuoden 1900 jälkeiseen aikaan. Kokoelmissa on noin 120 000 valokuvaa. – Museon kokoelmiin kuuluu myös piirustuksia. Niiden määrä on puolen miljoonan ja miljoonan väliltä; tarkkaa lukumäärä ei tiedetä, koska kaikkea ei ole ollut resursseja läpikäydä. Esimerkiksi Ole Gripenbergin toimiston kokoelmien mukana tulleet luettelot käsittävät jo yksinään 10 mappia. Piirustuskokoelmat karttuvat myös jatkuvasti ja nopeammin kuin niitä ehditään luetteloida. Museolla on kokoelmapolitiikka, mutta kokoelmat karttuvat pääasiassa lahjoitusten ansiosta. Viime vuonna museon kokoelmiin saatiin esimerkiksi W. G. Palmqvistin piirustuskokoelma, joka löytyi sukulaisilta vuosikymmeniä arkkitehdin kuoleman jälkeen, Lahti kertoo.
Suomen arkkitehtiliiton ja arkkitehtikunnan kanssa tehdään tiivistä yhteistyötä, ja aina välillä keskustelujen kautta toimistot päätyvät lahjoittamaan arkistonsa museolle. Esimerkiksi Juha Leiviskä lahjoittaa osan arkistostaan museolle vuoden 2012 alkupuolella, kun toimisto supistaa toimitilojaan. – Uudemmasta arkkitehtuurista kaivattaisiin tutkimustietoa. Selkeä tarve olisi 1950-luvun jälkeisestä aineistosta, Lahti kertoo. Kokoelmat palvelevat museon omaa tutkimus- ja näyttelytoimintaa. Näyttelyt jakaantuvat kahteen päälinjaan: uutta arkkitehtuuria esitteleviin näyttelyihin ja museon tutkimustoimintaan perustuviin näyttelyihin. Niiden yhteydessä julkaistaan myös kirjallisuutta: uutta arkkitehtuuria esittelevät katalogit ovat lähinnä dokumentoivia, ja museon tutkimus- ja julkaisutoimisto tuottaa teemanäyttelyitä täydentävää tutkimukseen perustuvaa kirjallisuutta.

Museossa on ollut tutkimus- ja julkaisutoimisto vuodesta 1976. – Tutkimusstrategiaa on nyt valmisteltu 1,5 vuotta, ja se alkaa olla käytännössä valmis. Se viimeistellään kunhan museon strategiset linjaukset varmistuvat; näihin kuuluvat muun muassa uuden nimen ja visuaalisen ilmeen tuomat muutokset, Lahti kertoo.

Usein omiin kokoelmiin perustuvat näyttelyt ja julkaisut ovat keskittyneet yhden arkkitehdin tai toimiston töihin. – Tämä perinteinen tapa on ennemmin käytännön sanelema ratkaisu kuin varsinainen tietoinen valinta. Koska kokoelmat tulevat yhden toimiston kokonaisuuksina museolle, on työekonomian kannalta järkevää rakentaa näyttelyt ja tutkimukset niiden pohjalta. Aikakausia tai teemakokonaisuuksia esittelevät näyttelyt vaativat huomattavasti enemmän työtä, Lahti sanoo. Rakennustaiteen museo tekee paljon yhteistyötä yritysten ja muiden toimijoiden kanssa.  Museon julkaisutoiminta on resursseihin nähden vilkasta. – Museossa on töissä 24 henkeä, ja näistä 4 henkeä – itse asiassa 3 henkilötyövuotta – tutkimuksessa, joten toimintamahdollisuutemme ovat rajalliset. Yhteistyö eri toimijoiden kanssa on museolle tärkeää, paitsi julkaisemiseen saatavien lisäresurssien takia myös tutkimusyhteistyömahdollisuuksien vuoksi, Lahti toteaa.

Museon omistaa yksityinen säätiö, ja rahoitus saadaan monista eri lähteistä. Vuonna 2010 valmistunutta Aarne Ervi – Tilaa ihmiselle näyttelyä ja julkaisua tuki mm. Fortum, joka omistaa nykyisin Ervin sodan jälkeen suunnittelemat Oulujoen vesistön voimalaitokset. Ervi-näyttely oli iso panostus, ja se kiertää näillä näkymin ainakin Keski-Suomen museossa ja Kainuun museossa kevään 2012 aikana – Kaikkiaan Ervi-näyttelyä ja julkaisua rahoitti kuusi eri tahoa. Yhteistyön ansiosta syntyy kiinnostavia aiheita ja avauksia, mutta rahoituksen hankkiminen on aikaa vievää työtä, Lahti sanoo. Senaattikiinteistöjen kanssa tehtiin tänä vuonna julkaistu Lahden kirjoittama kirja Kauneus, käytännöllisyys, kestävyys. Valtion rakentamisen kaksi vuosisataa 1811–2011 sekä saman niminen näyttely, joka on kiertänyt ympäri maata Senaatti-kiinteistöjen juhlavuoden kunniaksi. Se esittelee Valtion rakennustoimintaa autonomian alkuajoista tähän päivään, tuoreimpana kohteenaan vasta avattu Musiikkitalo. Vuonna 2009 syntyi kirja Pankkien arkkitehtuuriaarteita – Piirustuksia Nordean kokoelmasta Nordean lahjoitettua arkkitehtuuripiirustuskokoelmansa museolle. Kokoelma käsittää 53 arkkitehtuuripiirustusta vuosilta 1832–1928. Tutkija Eija Rauskeen tekemä kirja esittelee ne ja kertoo kokoelman taustasta. Kolmas kiinnostava esimerkki viime vuosien julkaisuista on vuonna 2010 valmistunut The Dream of the New World. American Influence on Finnish Architecture from the Turn of the 20th Century to the Second World War. Amanuenssi Elina Standertskjöldin tekemä kirja kertoo amerikkalaisvaikutuksesta suomalaiseen arkkitehtuuriin 1900-luvun vaihteesta toisen maailmansodan syttymiseen. Tätä julkaisua on tukenut mm. Ulkoministeriö ja Alfred Kordelinin säätiö. Museolla on paljon kansainvälisiä yhteyksiä, joten aineistoa pyritään mahdollisuuksien mukaan julkaisemaan aina myös englanniksi. Museon arkistossa käy jatkuvasti kotimaisia ja ulkomaisia tutkijoita. Viime aikoina museota on työllistänyt esimerkiksi japanilainen art nouveau -projekti. – Piirustusarkistossa on aineistoja, joita käytetään paljon jatkuvasti, ja sitten on aineistoja, joita ei oikeastaan ole käytetty ollenkaan. Ne tutkijat, jotka tulevat näiden käyttämättömien arkistoaineistojen äärelle, osaavat onneksi varautua siihen, ettei niitä ole luetteloitu ja järjestetty. Kun tutkijat käyvät ensimmäistä kertaa aineistoja läpi, siitä on tietysti hyötyä museollekin. – Yksi ihminen vastaa piirustusarkistosta, ja näillä resursseilla ei ehditä tehdä niin paljon digitointia, luettelointia ja asiasanoitusta kuin haluttaisiin. Lähtökohtana on, että asiakaspalveluun täytyy löytyä aikaa. Tietenkin asioita täytyy joskus priorisoida. Väitöskirjojen ja muiden opinnäytteiden tekijöitä autetaan jo heidän kokoelmiemme parissa viettämänsä ajankin takia enemmän kuin yksittäisiä kuvatilauksia tekeviä, vaikka kaikki asiakasryhmät ovat meille luonnollisesti yhtä tervetulleita, toteaa Lahti.

Museon käytössä on SIPI-kokoelmanhallintajärjestelmä, jota ei enää ylläpidetä, sillä järjestelmän toimittanut yritys meni konkurssiin. Museo etsiikin nyt uutta ratkaisua kokoelmanhallintaan yhdessä Alvar Aalto -museon kanssa. Rakennustaiteen museo on mukana myös Museo 2015 -hankkeen työryhmissä.  Lahti korostaa, että kokoelmanhallintajärjestelmä on Rakennustaiteen museossa työväline, joka on tutkimuksen kannalta tärkeä. Lahti harmittelee, että museon sisälläkin on tällä hetkellä vaikeuksia päästä omiin kokoelmiin käsiksi. – Rakennustaiteen museon luettelointityö eroaa monista taide- ja kulttuurihistoriallisista museoista, koska arkistoyksikkönä on yleensä rakennus – ei siis yksittäinen kuva tai piirustus, joilla tietysti on oma arkistotunnuksensa. Kun piirustuksia on lähemmäs miljoona, ja yhdestä kohteesta voi olla lukuisia eri piirustuksia, ei olisi mielekästä ryhtyä luetteloimaan näitä kaikkia omiksi arkistoyksiköikseen. Tutkimuksen kannalta on olennaista, että jokaiseen kohteeseen liittyvät kuvat ja piirustukset saadaan linkitettyä yhteen ja että kokoelmanhallintajärjestelmään saadaan syötettyä myös muut tärkeät tiedot, kuten perustietoa kohteen suunnittelijoista. Hyvin usein kyseessä voi olla myös toteutumaton kohde. – Museon arkisto, kirjasto ja tutkimustoimisto tarvitsisivat kaikki kipeästi uutta hyvin toimivaa järjestelmää, Lahti sanoo.

– On kuitenkin yksi asia, joka ei tuota Rakennustaiteen museolle samassa määrin ongelmia kuin monille muille tahoille, nimittäin tekijänoikeudet. Museolla on oikeudet tärkeimpiin valokuvakokoelmiin ja luonnollisesti kaikkiin piirustuskokoelmiin. Valokuvissa ei myöskään yleensä näy ihmisiä, joten henkilösuojakaan ei tuota ongelmia, ja rakennuksiahan saa kuvata vapaasti. Parhaillaan museon tutkimustoimistolla on tekeillä näyttely ja kirja pääkaupunkiseudun rantaviivoista ja niiden muutoksesta. Rantaviivoja – kaupunki veden äärellä on yksi museon Designpääkaupunkivuoden näyttelyistä. Näyttely ja julkaisu tehdään yhdessä arkkitehtitoimisto Livadyn ja arkkitehti Panu Lehtovuoren kanssa. – Tutkimme rantaviivojen käyttöä eri aikoina. Niitä on perinteisesti käytetty erilaisiin elinkeinoihin, ja nykyään ne ovat tärkeitä viihtyvyyden kannalta. Modernismin asuinalueita rakennettaessa rantaviivoille ei rakennettu, ja 1960-luvulla rantojen rakentamista rajoitettiin asetuksella, joten rannoille rakentaminen on ollut käytännössä kiellettyä viimeiset 40 vuotta. – Viime aikoina ajatteluun on tullut muutos: Vuosaaren Aurinkolahti on tästä hyvä esimerkki.  Rantoja on muokattu täyttämällä aiemminkin, ja nyt on taas trendinä rakentaa rantaviivaan ja muokata sitä täyttömaalla. Entiset satama- ja teollisuusalueet muuttuvat asumis- ja virkistyskäyttöön hyvää vauhtia, Lahti kertaa.

Näyttelyssä esitetään rantaviivojen historiallinen tausta siten, että se liittyy parhaillaan käynnissä oleviin projekteihin. Rantojen käyttöä pyritään hahmottamaan myös tulevaisuuden näkökulmasta. Uusista alueista nousee esiin erityisesti Kruunuvuorenranta, jonka rakentaminen alkaa 2012. – Kruunuvuorenranta on erityisen kiinnostava kohde historiallisen kerroksellisuutensa vuoksi ja koska sieltä löytyy sekä luonnonrantaa että teollista rantaa. Alue on myös toistaiseksi jäänyt jo käynnistyneiden Jätkänsaaren ja Kalasataman rakentamisen varjoon.

Ensi kesäksi Arkkitehtuurimuseon ja Designmuseon väliin nousee taas puupaviljonki, jossa on paitsi molempien museoiden, myös Designpääkaupunkiorganisaation tuottamaa toimintaa. Uuden pysyvän lisärakennuksen rakentaminen tyrmättiin jälleen kerran valtion budjetissa, vaikka opetusministeriö sitä esittikin. Nähtäväksi jää, milloin yli sata vuotta sitten keskeneräiseksi jäänyt rakennus saa täydennystä.

Tihkusateinen syyskuun iltapäivä ja Tieteiden talon luentosali tarjosivat soveliaan harmoniset olosuhteet Keskiajan tutkimuksen seuran Glossan ja Taidehistorian seuran ensimmäiselle yhteiselle teemaseminaarille. Viime vuosien monipuolinen keskiaikainnostus ei ole ilmeisestikään aivan vielä siirtynyt täysimittaisena taidehistorian tutkimuksen puolelle, sillä enemmänkin kuulijoita saliin olisi mahtunut, mutta toisaalta yleisökadostakaan ei ollut varsinaista huolta. Neljä esitystä sisältäneen Seminaarin tematiikka oli rakennettu keskiajan kuvatila -käsitteen ympärille, mikä mahdollisti sekä konkreettisten esimerkkien että taustavaikuttimien käsittelyn luontevasti samassa yhteydessä. Jälkimmäinen viittasi tässä tapauksessa visuaalisen aineiston ja kuvallisen kerronnan yhteyksiin laajempiin aatehistoriallisiin kokonaisuuksiin, kuten maailmankuviin, tuonpuoleisen visualisointeihin sekä aineettoman presentaatioihin, ja toisaalta näkemisen ja kokemisen tapojen manifestaatioihin keskiajan kuvakielessä. Sisältö oli toisin sanoen rakennettu perinteiseen tapaan ikonografiseksi: Kirjaesittelyä lukuun ottamatta teemat nivoutuivat kristillisen taiteen ilmiöihin, ja kaikilta osin kirjallis-ideologisen aineiston ja kuvaston konjunktioihin. Ensimmäisenä puhunut Agneta Ahlqvist käsitteli keskiaikaista kolmen elävän ja kolmen kuolleen legendaa ja sen heijastumia kuvataiteessa. 1300-luvun tienoilla ilmeisesti Ranskassa syntyneessä legendassa, joka pohjautunee mustan surman traumatisoiviin muistoihin, ruumiina kuvatut kolme kuollutta kohtaavat kolme elävää muistuttaen näitä elämän väliaikaisuudesta ja maallisen rikkauden mitättömyydestä kuoleman voimien edessä. Kyseessä on eräänlainen kuolemantanssi-tematiikkaan liittyvä keskiaikainen memento mori -moraliteetti, mitä alleviivaa kolmen elävän esittäminen ylellisesti puettuina jalosukuisina, yleisimmässä versiossa herttuana, kreivinä ja ruhtinaana tai toisinaan kolmena kuninkaana.

Elävien vastinkolmikon, kuolleiden, suhteen kuvallinen traditio näyttäytyi erityisen herkullisena; toisinaan kuvauksissa esiintyy ihmisyytensä attribuutit vielä säilyttäneet kolme kirkonmiehiksi puettua tuoreehkoa vainajaa, mutta monissa tapauksissa ruumiit kuvattiin sananmukaisesti hyvin raadollisesti, joskus pelkkinä vanitas-teemaa pursuavina luurankoina, toisinaan hyvin groteskiin tapaan ruton riuduttamina mätänevinä kalmoina, joiden koskettavuudesta kauhuelokuvien tekijätkin saattaisivat olla ylpeitä. Nykykulttuurissa varttuneelle lähimmän vertailukohdan saattaisivat muodostaa kuvat keskitysleirien nälkiintyneistä vainajista, eikä ihme, että esitys herättikin vilkasta keskustelua keskiajan kuolemakuvausten realistisesta suorasukaisuudesta.

Markus Hiekkanen puolestaan käsitteli esityksessään Mynämäen kirkon aivan hiljattain paljastettuja 1400-lukulaisia kalkkimaalauksia paneutuen erityisesti kuvaohjelman sisältöön ja sen asetteluun seremoniallisen sakraalitilan osana. Esitys keskittyi keskilaivan toisen holvin rikkaaseen kuvitukseen, josta on katolisten arkkipyhimysten kuten Neitsyt Marian, Pietarin ja Paavalin ohella tunnistettavissa skandinaavisia pyhimyskuninkaita ja kohtaus Pyhän Henrikin legendasta. Koska Hiekkasen tutkimuksista löytyy seikkaperäinen esitys tämän lehden edellisestä numerosta, en lähde käsittelemään esityksen sisältöä sen tarkemmin, mutta yleisesti voi todeta, että kotimaisen ja keskiajan valtakeskusten näkökulmasta periferisen tapauksen mukanaolo toi piristävän lisän muutoin Keski- ja Etelä-Euroopan valtakulttuureihin keskittyneeseen ohjelmaan. Myös kohtaamisten ja dialektisuuden hyödyt tulivat ilmi, sillä toisen holvin itävaipassa esiintyvän diakonihahmon identifioinnille ilmaantui keskustelussa mahdollisesti uusi asiaperuste. Johanna Vakkari esitteli puheenvuorossaan omaa keskiajan taidetta käsittelevää osuuttaan vuonna 2012 julkaistavassa kirjassa Perspektiivi ja havaitseminen – kolmiulotteisuus, tila ja aika. Hän avasi  yleisnäkymiä erilaisiin tapoihin lähestyä keskiaikaisen kuvatilan tutkimusta. Pääkohdiksi nousivat kysymykset siitä kuinka taide, tai kuvalliset esityksen ylipäätään, esittivät todellisuutta, ja millaisin teoreettis-ideologisin reunaehdoin näkemykset todellisuudesta, sen havaitsemisesta ja kuvaamisesta olivat rakentuneet. Usein toistuneen perusoletuksen mukaan sellaiset meille itsestään selvät todellisuuden kuvaamista koskevat vaatimukset kuten kolmiulotteisuus, keskeisperspektiivi ja realismiin pyrkivä luonnon jäljittely tulivat osaksi vasta niin kutsutun uuden ajan maailmankuvaa. Sen sijaan keskiajaksi kutsutulla kulttuurikaudella päätavoitteena ei ollut aistitodellisuuden imitointi, vaan pikemminkin sellaiset ideologiset ja pelastushistorialliset seikat kuten Jumalan suuren suunnitelman edistäminen ja maailmankaikkeuden mysteerisen perusrakenteen kuvallistaminen. Nämä pyrkimykset heijastuvat tavoissa esittää tilaa ja perspektiiviä, joiden lähtökohtana toimi antiikista juontuva ajatus maailmankaikkeudesta hierarkkisena kokonaisuutena, jossa kaikella on pysyvä sijaintinsa. Tämän vuoksi useissa keskiajan maalauksissa näkymää ei kuvattu katsojan perspektiivistä, vaan esimerkiksi Jumalan tai teoksen tärkeimmän henkilön näkökulmasta, jolloin saatettiin päätyä nykykatsojan silmään kömpelöiltä vaikuttaviin ratkaisuihin, kuten kauempana olevan henkilön tai rakennuksen esittämiseen katsojaa lähempänä olevaa suurempana.

Toisaalta, kuten usein on esitetty, keskiajan taide ei välttämättä aina pyrkinytkään kuvaamaan aistitodellisuutta, vaan heijasteli pikemminkin mystissävyisiä näkemyksiä transsendentista tuonpuoleisuudesta. Taustana toimivat kristilliset opit tuonpuoleisuuden luonteesta, joihin platonilaisen perinteen näkemykset ylemmästä, ikuisesta ja ei-aineellisesta tosiolevasta tämänpuoleisen maailman alkulähteenä ja muut Platonin ideaopin keskiajalle suodattuneet rippeet olivat lyöneet leimansa. Kansanuskomuksissa vilisivät puolestaan visiot ja värikylläiset näyt, jotka niin ikään vaikuttivat tapoihin kuvata tuonpuoleisen, etenkin Helvetin, eri ulottuvuuksia. Maalaustaiteen konventio kuvata pyhimykset tilattomassa, kultareunaisessa aineettomuudessa ikään kuin ”ikuisuuteen” siirtyneinä painotti puolestaan kuvien funktiota astinlautana yliaistilliseen todellisuuteen ja unio mystican materiaan siirtyneenä välikappaleena.

Vakkarin esitys muistutti toisaalta siitä, ettei keskiajan hengenelämä ollut pelkästään suurta mysteerinäytelmää. Kuvien mystifioivan luonteen vastavoimana vaikutti esimerkiksi valistuneen papiston ikonoklastinen asenne, joka pohjautui jo kirkkoisä Augustinuksen jyrkkään kuvakielteisyyteen ja haluun korostaa kristinuskon monoteistista luonnetta. Kirkon oppineet pyrkivät jo varhain pelkistämään kuvat didaktisiksi välineiksi, ja lännen kirkon piirissä kulki halki koko keskiajan voimallinen, joskin usein tulokseton, pyrkimys laimentaa kuvainpalvontaa ja kuviin kohdistuvaa mystifiointia.

Toisaalta oppineiston piirissä alkoi jo suhteellisen varhain esiintyä pyrkimyksiä eritellä koettua tilaa systemaattisesti sekä saatavilla olleen tieteellisen kirjallisuuden että havaintojen pohjalta. Sydänkeskiajalla innoituksen lähteinä toimivat hellenistisen ja arabialaisen tieteen saavutukset, joita ryöpsähteli pienissä erissä latinalaiseen maailmaan välimerellisten transaktiopisteiden välityksellä 1100-luvulta alkaen. Näkemyksiin todellisuuden havaitsemisesta ja kuvaamisesta vaikutti etenkin Euroopassa nimellä Alhazen (Ibn al-Haytham) tunnettu arabiauktori, joka sovelsi optisissa tutkimuksissaan jopa nykynäkökulmasta katsoen kohtalaisen rationalistisia ja tieteellisiä metodeja. Alhazenin optiikka ja näköaistiteoria, jotka pohjautuivat geometrian ohella systemaattiseen havainnointiin, vaikuttivat stimuloivasti empirismin kehitykseen sydänkeskiajan Euroopassa. Alhazenin lukijoista etenkin Roger Bacon kehitteli edelleen kausaalisuuden ja eksperimentaalisuuden ideoita tutkimuksen apuvälineinä. Vakkarin mukaan nämä keskiajan optiikan tutkijat ja heidän seuraajansa loivat pohjan geometrian periaatteiden tunkeutumiselle kuvataiteen maailmaan ja keskeisperspektiivin kehittymiselle 1400-luvun Italiassa. Varhaisten empiristien metodiikassa esiintyy oraita myös siitä rationaalis-klassifioivasta tutkimustavasta, joka eskaloitui myöhempinä vuosisatoina eksperimentaalisten tieteiden ja niin sanotun tieteellisen vallankumouksen voittokulkuna. Tapahtuman pääpuhujaksi oli lennätetty Bibliotheca Hertzianan Krautheimer-professori Valentino Pace, jonka italialaista sydänkeskiaikaa käsitellyt, rikkaalla kuvamateriaalilla tuettu esitys asetti hetkeä aiemmin esillä olleen pohjoismaisen aineiston provinsiaalisen niukkuuden liiankin epäoikeudenmukaiseen valoon. Elämäntyönään Pace on tutkinut eteläisen Italian keskiaikaisia vaiheita, jotka ovat usein jääneet ”taiteen suuren kertomuksen” ulkopuolelle ja historiankirjoituksen pohjois-italia-painotteisuuden jalkoihin. Myös tämänkertainen esitys keskittyi antikisoiviin vaikutuksiin 1000-luvun Italiassa edeten etelästä Salenton niemimaalta ja Calabriasta Monte Cassinoon ja päätyen lopulta aina Roomaan ja Venetsiaan.

Pacen mukaan kreikkalaiset taidevaikutteet luikertelivat apenniinien niemimaalle juuri etelän kautta käyttäen tukikohtinaan saappaan koron ja kannan eksarkaattialueita. Myöhemmän kehityksen kannalta kreikkalaisten ja roomalaisklassisten vaikutteiden virkoaminen Campanian ydinalueilla oli kuitenkin ilmiönä merkittävämpi. Tärkeänä solmukohtana ja vaikutteiden suodattajana toimi Monte Cassinon luostari, jonka apottina 1000-luvun jälkipuoliskolla vaikuttaneen Desideriuksen (1027–1087) panos antiikin kulttuurin arvonnousuun oli merkittävä. Oman aikansa maailmassa Desiderius oli hämmästyttävän valistushenkinen kirkkoruhtinas ja itsetietoinen mesenaatti, joka toteutti luostarikirkon uudisrakennuksen antiikin ihanteita noudattaen. Klassiset esikuvat näkyivät arkkitehtonisten linjausten ja dekoraation ohella jopa kielessä ja kirjasimissa, sillä portiikin monumentaalikapiteelein kirjatut propagandalauseet pyrkivät imitoimaan tyylipuhdasta latinalaista heksametriä. Kreikkalainen vaikutus näkyi esimerkiksi pronssiovissa, jotka olivat saaneet innoitusta Amalfin katedraalin Konstantinopolista tuoduista porteista.

Samat tyylilliset ihanteet näkyivät nopeasti muualla Monte Cassinon vaikutuspiirissä kulkeutuen Salernon katedraalin ja Capuan lähellä sijainneeseen Sant’Angelo in Formis -luostarikirkkoon, jonka juuri Desiderius rakennutti 1070–1080-luvuilla. Tyyliltään hyvin myöhäisantiikkis-varhaiskristillisen basilikan päälaivan raamatulliset seinämaalaukset edustavat Campanian sydänkeskiajan ”kreikkalaista tyyliä”, loisteliaimmillaan. Maalaukset oli todennäköisesti toteuttanut paikallinen taiteilija, mutta esikuvat ovat olleet vahvasti bysanttilaisia. Pacen mukaan Manner-Italiassa kreikkalainen vaikutus olikin tyypillisimmillään juuri tämänkaltaista: paikallisten tai alkuperältään ei-kreikkalaisten taiteilijoiden toteuttamia ohjelmia, joiden sisällölliset ja muodolliset mallit tulivat suoraan tai mutkan kautta Konstantinopolin taiteesta. Kokonaisuudessaan Pacen eloisa esitys muodosti kiintoisan ja lamauttavan asiantuntevan kiertoajelun huonosti tunnetuille, mutta länsimaisen taiteen varhaisvaiheiden kehityksen kannalta oleellisille seuduille. Sisällön ohella sanasen ansaitsee myös mutkattoman aito mutta samalla akateemisia perinteitä kunnioittava esitystapa: Tällaisen klassisen retoriikan ihanteet huomioivan ja esityksen sujuvuutta painottavan puhekulttuurin toivoisi saavan enemmän sijaa myös suomalaisessa akateemisessa debatissa, joka on toisinaan mennyt epämuodollisuuden ja arkikielisyyden ihanteissaan kenties liiankin pitkälle. Hyvin fokusoitu, suunniteltu ja toteutettu näppärä pienoisseminaari jätti kuuntelijalle kokonaisuudessaan positiivisen ja virikkeellisen olotilan. Aikana, jolloin monitieteellisyyden merkitystä korostetaan ja tieteenalojen välistä debattia alleviivataan lähes jokaisessa mahdollisessa yhteydessä, on tällaisilla eri alojen yhteiskokoontumisilla sekä tilaus että tehtävä. Itse olen ollut jo kauan sitä mieltä, että keskiaikaisen taiteen tutkimuksen luontevin konteksti löytyy juuri medievalistiikan ja muun varhaisempiin aikakausiin suuntautuvan kulttuurintutkimuksen parista – puhtaasti taidehistorian ja taiteentutkimuksen alan konferensseissa keskiaikaiset aiheet jäävät toisinaan modernin, postmodernin ja nykykulttuurin puristuksiin, ja omituisia keskiaikaisia symboleja mukanaan laahaava medievalistiparka voi toisinaan jäädä, kulunutta sanontaa käyttääkseni, lehdellä soittelemaan.

Kaikkien tilaisuuteen valikoituneiden puhujien keskittyminen kirkkotaiteeseen oli kaiketi puhdas sattuma, mutta toisaalta se saattoi heijastella myös taidehistorian kentällä vanhastaan vallinnutta tilannetta, jossa tutkimus painottuu oikeaoppiseksi hyväksyttyyn kristilliseen taiteeseen.  Painotus on, myönnettäköön, monestakin syystä ymmärrettävä: Keskiajan historia on kirkonmiesten kirjoittamaa, ja kirkko on samalla kyennyt osittain kontrolloimaan , millaista esineistöä on säilynyt. Näin meille on piirtynyt pitkään vallinnut käsitys harmonisen yhtenäisestä kristikunnasta ja keskiajan hartaan kristillisestä jumalisuudesta. Toisaalta historiatieteiden puolella on jo tapahtunut murros kohti laaja-alaisempaa näkemystä, jossa paavinkirkon kontrolloimien kulttuurimuotojen katsotaan hallinneen loppujen lopuksi suhteellisen pientä segmenttiä keskiajan elämästä; jo pelkästään uskonnollisella kentällä erilaisten harhaoppien, herätysliikkeiden ja pakanauskontojen mentaalinen merkitys oli pitkään keskeinen. Näiden rinnalla elivät kansanuskomukset, taikauskot ja maagilliset uskomusjärjestelmät, jotka osaltaan kykenivät muokkaamaan myös kristinuskon sisällöllisiä kehityskulkuja. Tarkoitukseni ei toki ole väittää, etteivät taidehistorioitsijat olisi tästä kehityksestä hyvinkin tietoisia, mutta tulevaisuudessa myös suomalaisten keskiaikaan hyppysensä tahrineen taiteentutkijoiden soisi tarttuvan aiempaa hanakammin kontekstiltaan kristillisen taiteen ulkopuolisiin ilmiöihin, olkoonkin että lähteet ovat tämän suhteen niukempia ja haasteet suurempia.

Vaikka nykyään usein kuuleekin sinällään perustellun vaatimuksen siitä, että oppialan nimestä tulisi pudottaa historia pois ja puhua sen sijaan taiteen tai visuaalisen kulttuurin tutkimuksesta, on tämänkaltaisen valaisevan seminaarin jälkeen helppo yhtyä Brendan Cassidyn 1990-luvun alussa esittämään historia-orientoituneen ikonografian puolustukseen. Lisäksi on hyvä muistaa, että keskiajan kaltaisista menneisyyden kulttuurikausista puhuttaessa puhumme, kaikesta rationalismin voittokulusta ja kulttuurin murroksista huolimatta, myös omista juuristamme ja oman maailmankuvamme genealogisesti olennaisista kehitysjaksoista: ”keskiaika” elää meissä edelleen, halusimme tai emme, lukemattomina arkiajattelun, intuition ja taikauskon muotoina.
Millaisella osaamisella tulevaisuuden taidehistorioitsijat hakeutuvat työelämään? Kysymys on ajankohtainen niin taidehistorioitsijoita eniten työllistävällä kentällä eli museosektorilla kuin opiskelijoita kouluttavissa yliopistoissakin. Seuraavassa aiheeseen pureudutaan TAHITI 4 –tapahtumassa järjestetyn paneelikeskustelun innoittamana.

Yliopistojen ja museoiden keskinäinen hyötysuhde on ilmeinen. Museoilla on valtava aineisto, jota tutkimaan tarvitaan parhaat mahdolliset voimat. Esimerkiksi Museovirasto ja sen piiriin kuuluvat organisaatiot kattavat Suomen olosuhteissa laajimman mahdollisen kokoelmakokonaisuuden, johon kuuluu koko kulttuurihistoriamme kirjo esihistoriasta nykypäivään. Esineiden mittakaava vaihtelee nuppineuloista kokonaisiin rakennuksiin. Yliopistoilla on puolestaan joukko lahjakkaita tekijöitä, joille kaikille tarvitaan opinnäytteiden aiheita. Miksemme siis perusta kunnollisia aihepankkeja, järjestä museoiden ja yliopistojen yhteisiä tutkijaverkostoja tai käynnistä kokonaisia tutkimushankkeita? Hyviä esimerkkejä on jo sen verran, että yliopistoilla ja museoilla tulisi olla edellytykset löytää mielekäs tapa toteuttaa kaikki tämä käytännössä.

Valtakunnalliset keskusmuseot Museovirasto ja Valtion taidemuseo ovat tahoillaan tarttuneet aiheeseen järjestämällä vapaamuotoisia keskustelutilaisuuksia. Niissä museoalan ammattilaiset ja yliopistokentän edustajat ovat ideoineet yhteisen tekemisen muotoja ja mahdollisuuksia: kuinka tulevaan voitaisiin katsoa proaktiivisesti ja yhteiset tarpeet paikantaen?Myös Taidehistorian seurassa on painotettu kentän yhteisen tahtotilan merkitystä, sillä profession vaikuttavuus tulevaisuudessa pohjautuu tavoitteelliseen toimintaan ja laajaan yhteiseen näkemykseen siitä, millä tavoilla ja millaisilla foorumeilla taidehistorioitsijoiden osaamista voidaan hyödyntää.

Yhteiset näkymät eivät rajaudu kuitenkaan vain tiedonvaihtoon ja sisällöllisesti luontevan yhteistyön perusedellytysten varmistamiseen. Laajemmasta näkökulmasta katsottuna kyseeseen tulee koko osaamiskentän arviointi. Millaisella osaamisella alaa hoidetaan? Puuttuuko jotain nyt? Entä tulevaisuudessa?Maassamme on liki 330 ammatillisesti hoidettua museota. Näistä aluetaidemuseoita on 16, maakuntamuseoita 22 ja valtakunnallisia erikoismuseoita 17.Luonnontieteellinen keskusmuseo on Museoviraston ja Valtion taidemuseon ohella valtiollinen keskusmuseo. . Museosektorilla työskentelee kasvava joukko ammattilaisia, joiden kirjo on etenkin viimeisten kahden vuosikymmenen aikana laajentunut kattamaan perinteisten museoammattien lisäksi osaajia esimerkiksi markkinointiviestinnän ja tapahtumatuotannon piiristä.

Suuret ikäluokat ovat siirtymässä eläkkeelle. Samalla museoiden päivittäisestä asiantuntijavahvuudesta poistuu korvaamatonta tietotaitoa, jota on kartutettu vuosikymmenten ajan. Meidän vastuullamme on varmistaa, että nyt eläköityvät kollegamme eivät jätä jälkeensä kohtuuttoman suurta osaamisvajetta. Tämä merkitsee sitä, että hiljaisen tiedon siirtämiselle on luotava edellytykset. Eläköityneitä asiantuntijoita ei myöskään saa unohtaa sillä hetkellä, kun auton perävalot häviävät mutkan taakse. He ovat loistavia mentoreita, kriittisiä ystäviä, erityishankkeissa toimivia tutkijoita, kirjoittajia ja sparraajia. Ja heidän osaamistaan pitää osata käyttää.

Yhtä tärkeää on pitää huoli siitä, että nyt valmistuvilla taidehistorioitsijoilla on osaamista ja valmiuksia tarttua avautuviin tehtäviin. Jos asiaa hieman kärjistää: kaikki valmistuvat maisterit eivät voi olla nykytaiteen tutkijoita, jotka päättävät mennä Kiasmaan töihin. Yliopistojen tulee katsoa, että aikakaudet ja erilaiset aihepiirit tulevat katetuiksi.

Johanna Vakkarin Tahiti 4:ssä esittelemän tilaston mukaan 1990 jälkeen tehdyissä opinnäytetöissä on vahva Suomi-painotus. Rakennustaide ja maalaustaide ovat perinteisesti vahvoilla siinä missä esimerkiksi kuvanveistotaidetta tutkitaan vähemmän. Uusista aihepiireistä mainittakoon valokuva, taiteen keräily ja museologiset aiheet. Tilasto osoittaa myös marginaaliin jäävät alueet. Esimerkiksi pukuhistorian, huonekalujen, numismatiikan ja vanhemman ulkomaisen taiteen tutkimus tarvitsee kotimaisia osaajia, jotta kokoelmilla on myös tulevaisuudessa asiantuntevat hoitajat. Tutkimustarpeiden ja -tekijöiden kohtauttamisen lisäksi alalle valmistuville on kyettävä tarjoamaan aitoja työmahdollisuuksia. Hupenevien määrärahojen maassa tämä vaatii kekseliäisyyttä museoilta, korkeakouluilta ja opiskelijoilta. Tästä syystä korkeakouluharjoittelusysteemistä on pidettävä kiinni kynsin ja hampain – tarjoaahan järjestelmä kunnolliset puitteet alan ja tulokkaiden kohtaamiselle ja mahdollisuuden saada tuntumaa museotyöhön.

Valtion taidemuseo / Kehys julkaisi 2011 Anu Niemelän tekemän selvityksen Korkeakouluharjoittelijat taidemuseoissa, jossa paneuduttiin harjoittelijoiden, korkeakoulujen ja taidemuseoiden näkemyksiin korkeakouluharjoitteluiden käytännöistä ja niiden kehittämisestä sekä käsiteltiin korkeakouluharjoittelun työllistämisvaikutuksia. Selvityksen teettämisen lähtökohtana oli ajatus siitä, että kenttä tarvitsee mielikuvien sijaan konkreettista tietoa korkeakouluharjoittelupaikkojen vaikutuksesta.

Museoalan sisältäpäin tarkasteltuna korkeakouluharjoittelupaikat ovat – hyvin hoidettuina – tulevaisuuteen investoimista. Niemelän selvitys vahvisti, että korkeakoulupaikkojen työllistävät vaikutukset ovat huomattavat. Työssä oppimisen tärkeyttä korostetaan myös opetus- ja kulttuuriministeriön sekä Työ- ja elinkeinoministeriön suosituksessa (2010), jolla pyritään takaamaan harjoittelupaikkojen saatavuutta, edistämään työpaikalla tapahtuvaa oppimista ja koulutuksen työelämävastaavuutta. Museoiden kokoelmissa olevan aineiston määrä on numeraalisesti lähes käsittämätön. Euroopan unionin jäsenmaissa toimivien museoiden kokoelmissa on arvioitu olevan noin 26 miljardia objektia. Suomessa kenttää voidaan niin ikään tarkastella numeroina. Valtion taidemuseon kokoelmaan kuuluu liki 36 000 teosta. Suomen Kansallismuseon kokoelmavaranto koostuu noin 40 000 nimekkeestä. Designmuseon kokoelmaan kuuluu 75 000 esinettä ja 100 000 piirustusta. Ja niin edelleen.

Tutkimusedellytykset ovat kokoelma-aineistojen saavutettavuuden myötä parantuneet huomattavasti. Inventaariokirjojen kulta-aikaan verrattuna on suorastaan järisyttävää, että osa kokoelma-aineistoista on kotikoneelta tehtävien näppärien hakujen päässä. Ja Kansallinen digitaalinen kirjasto -hankkeen tavoitteiden mukainen digitointityö tuo jatkuvasti uutta materiaalia verkkoon.

Kokoelmia tutkitaan resursseista riippuen vaihtelevalla menestyksellä. Tyypillisimmillään tutkimus kohdistuu yksittäiseen objektiin tai objektiryhmään, tekijään, aikakauteen tai ilmiöihin. Ne tulevat tarkemman tarkastelun kohteeksi näyttelyiden ja muiden ajankohtaishankkeiden myötä. Vain harva museo on julkaissut tutkimusstrategian, jossa kokoelmatutkimusta koskevat prioriteetit tai tutkimustoiminnalle asetetut tavoitteet olisi nostettu selkeästi esiin.

Tutkimustoiminnan jäntevöittämiseksi olisikin olennaista, että museot erittelisivät keskeisimmät tarpeensa, kertoisivat kuinka päätökset käynnistettävistä tutkimushankkeista tehdään ja millaista osaamista hankkeisiin voidaan ja halutaan kiinnittää. Hyviä käytäntöjä on jo olemassa, esimerkkinä vaikkapa Suomen Valokuvataiteen museo, joka hyödyntää hienolla tavalla valokuvatutkijoiden verkostoa ja Suomen Akatemian rahoittamia hankkeita.

Viime kädessä kyse on toimijoiden välisestä vuorovaikutuksesta. Museoiden ja yliopistojen tulee löytää strukturoitu tapa vaihtaa ajatuksia, tietoa ja ideoita. Parhaat työskentelymenetelmät eivät kuitenkaan synny itsetarkoituksellisesta järjestelyntarpeesta vaan innostuksesta sisältöä kohtaan.

Taidehistorian seuran keskeinen hanke 1980-luvun lopulla oli saada Suomeen taiteentutkimuksen bibliografia muiden pohjoismaiden tavoin. Suomen taideakatemian kirjastonhoitajana olin tietenkin hyvin kiinnostunut aiheesta. Yliopiston kirjaston Monrepos-salissa pidetyssä keskustelutilaisuudessa 1989 kuultiin toisistaan hyvinkin poikkeavia näkemyksiä bibliografian sisällöstä: joku olisi hyväksynyt vain ns. seriöösin tutkimuksen bibliografiaan, toinen taas näki joululehtienkin artikkelit kiinnostavina lähteinä.

Taiteilija oli yleinen ongelma 80-luvun taiteentutkimuksessa. Kuvataiteeseen keskeisesti liittyvän bibliografisen tiedon yli hypättiin mieluummin kuin sitä kerättiin. Esim. Kulttuuritutkimus-lehti ei hyväksynyt vuosittaiseen julkaisuluetteloonsa taiteilijoita koskevia opinnäytteitä, koska ne eivät olleet poikkitieteellisiä. Omassa työympäristössäni taiteilijan elämä ja tuotanto olivat keskeisiä tutkimuskohteita, mutta taidemuseoiden kokoelma- ja näyttelytoimintaa ei hyväksytty taiteentutkimukseksi ainakaan yliopistojen näkökulmasta.

Taidehistorian seuran bibliografiatyöryhmän vetäjän, professori Eeva Maija Viljon ponnistelujen tuloksena Jyväskylän yliopiston kirjasto ryhtyi painetun bibliografian tuottajaksi. Vain yksi “näytenumero” ilmestyi v. 1990 lähinnä valikoimana Suomen kansallisbibliografian uusimmasta aineistosta1. Sitten tuli lama ja leikkasi siivet bibliografian toteutumiselta. Myös Suomen historiallinen bibliografia lakkasi ilmestymästä. Tieteellisten kirjastotietokantojen kehittyminen kompensoi jossain määrin bibliografian puuttumista. Eeva Maija Viljo pyysi syksyllä 1989 minua Suomen edustajaksi tulossa olevan kansainvälisen Bibliography of the History of Art (BHA)-bibliografian pohjoismaiseen toimittajakuntaan. Työni piti olla väliaikaista siihen asti kun Suomen oma kansallinen kuvataiteen bibliografia saataisiin tuotantoon − BHA-viitteet oletettiin saatavan sivutuotteena. Sain vuodeksi seuran anoman apurahan Jenny ja Antti Wihurin säätiöltä. Kun apurahaa ei saatu toistamiseen, Valtion taidemuseo antoi minulle luvan jatkaa viitteiden tuottamista virkatyönä samantapaisesti kuin esim. Norjassa ja Tanskassa meneteltiin. Tutkimuskirjallisuuden lukemiseen käytin työmatkojani ja iloitsin kytkennästäni taiteen alan tutkimuksen seuraamiseen. BHA:n pohjoismaisen toimittajakunnan työstä julkaistiin artikkeli Art libraries journalissa 3/20112.

Suomen ensimmäinen atk-pohjainen kuvataiteen kirjastotietokanta oli saatu Suomen taideakatemian kirjastoon jo v. 1988. Valtion taidemuseon perustamisen yhteydessä sen kirjastoon siirrettiin Ateneumin taidemuseon vaalima taidenäyttelyluetteloiden kokoelma. Aineiston asianmukainen luokitus ja luettelointi tietokantaan käynnistyi tilapäisen työvoiman avulla. Luettelointi oli tarkkaa eli kaikki näyttelyssä mukana olleet taiteilijat on kirjattu kohdehenkilöiksi, kuten jo Ateneumin taidemuseossa jo 1950-luvulta ylläpidetyssä kortistossa. Myös näyttelyjulkaisujen artikkeleita alettiin kirjata tietokantaan − tuntui järkevältä tuoda myös näitä taidehistorioitsijoiden tekstejä esiin.

Valtion taidemuseon kirjaston kokoelma jaettiin v. 1997 Nykytaiteen museo Kiasman perustamisen yhteydessä ja Ateneumin kirjastoon jäi vanhempi suomalaista taidetta koskeva aineisto. Kiasman kirjastonhoitaja Tellervo Yli-Hallila suunnitteli ja toteutti museon kokoelmiin liittyvän verkkopalvelun Nykytaiteen virtuaalikirjasto. Kun Tuula Arkio tuli Valtion taidemuseon ylijohtajaksi, hän esitti, että vastaava palvelu olisi saatava myös vanhemmasta kotimaisesta taiteesta Ateneumin puolelle. Huomasin, että tämä voisi olla sama asia kuin Suomen kuvataiteen bibliografian osa I. Tein hankkeesta projektisuunnitelman keväällä 2004. Opetusministeriö myönsi varat tietokannan kehittämiseen ja lopulta Kansallisen digitaalisen kirjaston kehittämisvaroista saatiin palkatuksi sisällöntuottajaksi syyskuusta 2008 alkaen kirjastoamanuenssi Mira Rissanen. Suomalaisen kuvataiteen bibliografia -hankkeen viivästymistä 20-vuodella voi nyt pitää onnekkaana johdatuksena. Painettu bibliografia olisi sisältänyt vain 1990-luvulta lähtien julkaistua aineistoa, tosin aineisto olisi ollut laajempi Taidehistorian seuran hankkeen toteutuessa. Valtion taidemuseon kirjaston toteuttaman bibliografian sisältötuotannossa on edetty lähinnä Ateneumin taidemuseon kokoelman ja toiminnan näkökulmasta, koska yhteistyökumppaneita ei saatu mukaan. Bibliografian pohjana on Valtion taidemuseon kirjaston oma Kirjav@-tietokanta. Koska kuvataiteen julkaisuilla on pysyvä merkitys tutkimuskohteina ja/tai lähteinä, bibliografiaan on haluttu tuoda aineistoa, jota ei ole ennestään missään tietokannassa eli julkaisuja 1800-luvun alkupuolelta lähtien. Kansalliskirjaston pienpainatekokoelmasta on luetteloitu Valtion taidemuseon Kirjav@-tietokannan bibliografiaosaan mm. vanhemmat kotimaiset näyttelyjulkaisut, jotka puuttuvat tästä tietokannasta. Niiden sisällön kuvailu on tehty samoin periaattein kuin kirjaston oman kokoelman. Bibliografiaan on sisällytetty myös suomalaisten kirjoittamaa ulkomaista taidetta koskevia viitteitä, jotka eivät ole kuuluneet Suomen historiallisen bibliografian taidehistorian osuuteen.

Taiteilijat on aktivoitu bibliografiaan siten, että heidän näyttelyosallistumisensa näkyvät kronologisesti expografiasta ja taiteilijaa koskevat artikkelit ja monografiat aakkosellisesti tekijän mukaan bibliografista. Lisäksi taiteilijan kohdalta löytyy linkki Valtion taidemuseon taideteoskokoelmaan ja Kirjava-tietokannan aineistoon. Myös taiteentutkijoita ja heidän tuotantoaan on ryhmitelty samantapaisesti, tutkijan kirjoittamat ja häntä koskevat kirjoitukset on eroteltu. Bibliografiahankkeen edettyä lamasta lamaan sen systemaattisen sisältötuotannon jatkuminen on epävarmaa tilanteessa, jossa juuri kansallisten aineistojen tuottaminen tietojärjestelmiin olisi ensisijaisen tärkeää. Laman seurauksena Getty Research Institute ehti lopettaa BHA:n julkaisemisen. IBA, International Bibliography of Art jatkaa vastaavaa sisältötuotantoa, jota yritän jonkin aikaa täydentää suomalaisen tutkimuksen osalta nykyisin Aalto yliopiston kirjastossa työskentelevän Tellervo Yli-Hallilan kanssa.

Valtion taidemuseon tuottama bibliografia on erilainen kuin Taidehistorian seuran toteutumaton idea. Siihen kuuluu hyvin eri tasoista aineistoa, johon jo Kirjav@-tietokannan nimikin viittaa. Valitettavasti systemaattinen aineiston täydentäminen keskeytyi vuoden 2011 kesällä eikä sisältöluokkien kriittistä tarkastelua ole toistaiseksi voitu tehdä. Myös bibliografian esittelyteksti ja ryhmien otsikot ovat toistaiseksi lähinnä vain suomeksi.

SKB kuten sen emotietokanta Kirjav@kin on avoin tietojärjestelmä, joka on ollut tutkijoiden selattavissa sisältötuotannon alusta syksystä 2008. Googlettajien käsitys, että kaikki olisi netissä, on yhä enemmän totta. Tietojärjestelmässä on nyt myös data-rajapinta, jonka kautta tietoa on mahdollista hakea koneluettavassa muodossa. Data-rajapinnan käyttö edellyttää erillistä API-avainta. API-avaimia voi tiedustella Valtion taidemuseon
tietohallinnolta. Linkki tietokantaan.

Epäilen, ettei bibliografiaa tunneta kovin hyvin, sillä kommentteja sen puutteista ja virheistä on tullut vain vähän. Niitä täytyy olla siellä työn keskeneräisyydenkin takia. Toisaalta tietopalvelukyselyistä voi päätellä, että tämä tiedonlähde tunnetaan. Haastan elävät, aktiiviset taidehistorioitsijat tutustumaan bibliografian sisältöön, klikkailemaan otsikoita ja viitteistä avautuvia näkymiä sekä ideoimaan sen ylläpidon mahdollisuuksia tulevaisuudessa, kun KDK-hankkeen rahoitus loppuu. Taiteentutkimukseen liittyvää aineistoa on niin monessa tietokannassa ja niiden ulkopuolellakin, että niiden poimiminen on yllättävän hankalaa. Bibliografiaan kuten Kirjavaankin voi sisällyttää verkkolinkkejä ja kokotekstiaineistoa digitaalisessa muodossa. Sisältöluokkien luominen ja viitteiden lajittelu niiden sisällä ainakin aakkosellisen ja kronologisen periaatteen mukaan on helppoa.

Kirjastot ovat halukkaita kehittämään aineistojensa sisällönkuvailuja vastaamaan eri alojen tutkijoiden ja tiedontarvitsijoiden tarpeita. Lähivuosina toteutuva Kansallinen digitaalinen kirjasto tuo mahdollisuuksia sosiaalisen metadatan tuottamiseen ja rikastaa kuvataiteenkin aineistojen kuvailua. Sähköposti on yksinkertaisin yhteydenottotapa ainakin tämän kirjoittajaan. Kyselin taidehistorian professoreilta ja muutamilta tutkijoilta suomalaisen taidehistorian kansainvälisyydestä. Vastauksien perusteella kansainvälisyys on Suomessa harvalukuista. Täällä tutkitaan tietenkin pääsääntöisesti suomalaisia aiheita. Mutta voisiko niitäkin pohtia kansainvälisesti kiinnostavammin?

Suomessa järjestettyjen kongressien ja puhetilaisuuksien taso on onnistuttu pitämään kohtuullisena, mutta kansainvälisiin kongresseihin ei juuri osallistuta. Erityisen huolestuttavaa on taidehistorian professoreiden vähäinen kansainvälinen tunnettuus. Laajimmin näyttää julkaisevan Jari Pakkanen University of Londonissa.  Kollegat mainitsevat myös Johanna Vakkarin, Minna Törmän, Elina Räsäsen, Tutta Palinin, Pekka Korvenmaan, Minna Valjakan, Harri Kalhan, Annika Waenerbergin ja  emeritus Riitta Nikulan. Vähäisessä kansainvälisessä tutkimusten määrässä harvat Venäjän taidetta koskevat tehdyt tutkimukset nousevat määrällisesti Italian ja Kiinan rinnalle kotimaisten aiheiden ohella.

Suomalaisten tutkimusten tasoa pidetään hyvänä. Käännöksien puutteessa vertailu jää vain kotikentän arvioitavaksi. Konferensseihin Suomen tai Euroopan ulkopuolella ei juuri  osallistuta. Suurten maiden näkyviä taidehistorioitsijoita ei ole syytä pelätä. Ei heillä ole ollut pitkään aikaan mitään mullistavaa sanottavanaan.

Nykyprofessoreille olisi haaste kasvaa verkostoitujiksi, jotka auttavat muita kollegoita eteenpäin. Siinä hyvät sosiaaliset taidot riittävät jo pitkälle. Kiinnostavat tutkimukset vievät vielä pidemmälle. Eniten nuorta tutkijaa auttaa hyvin verkostoituneen vanhemman tutkijan tuki. Sixten Ringbom antoi minulle suosituskirjeen lähtiessäni New Yorkiin valmistelemaan jatkotutkintoa. Siellä tajusin, kuinka tunnettu ja arvostettu hän oli. Työskentelyni MoMan kirjastossa sai yllättävää arvonnousua, kun kirjastonhoitaja esitteli minut muille Ringbomin oppilaana. Jokainen oli lukenut Sounding Cosmoksen ja heillä oli mielipiteensä siitä keskustelunaluksi.

Kandinsky oli Ringbomille ulkomainen aihe tarkasteltuna turkulaisesta arkistosta löydetyn antroposofisen aiheiston kautta. Miksi suomalaisten kohteiden tutkimus ei sitten juuri kiinnosta ulkomailla? Pieni ja syrjäinen maa ei ole mikään syy. Vikaa voi etsiä joko tutkimustavasta, tutkimusaiheista tai levityksestä. Löytyisikö vahvuus suurilla kielillä julkaisemiseen yhteistyöstä Pohjoismaiden, Baltian ja Venäjän kanssa? Taiteemme kehittyi melko samoja polkuja näiden kanssa. Antaisiko uusi näkökulma Suomen – Venäjän – Ruotsin taiteeseen ja niiden yhteiseen aikaan jotain, joka voisi tuoda olennaista taidehistorian historiografiaan, joka on kovin englanninkielisen maailman määrittämää. Nykytaiteessa tutkimusaluepainotteiden uudelleenmäärittelystä on tullut olennainen osa tutkimuksen kehitystä.

Pientä, mutta sitäkin kuuluvampaa, joukkoa kiinnostaa omaperäinen ja uusia näkökulmia avaava tutkimusmetodiikka. Yleensä suomalaiset seuraavat jo vallalla olevia metodiikan menetelmiä. Voisiko sitten suomalaisista jo kansainvälisesti tunnetuista aalloista ja schjerfbeckeistä löytää jotain sellaista, joka kehittäisi näitä vallalla olevia tutkimusmetodeja merkittävällä tavalla? Tai toisi nyt ajankohtaiseen tutkimukseen tuoreesti kotimaista aiheistoa? Entä jos italian renessanssitaiteen ja sukupuolentutkimuksen myötä opittua sovellettaisiin aikakauden kotimaisen taiteen uudelleentulkintaan?

Hyvän tutkimuksen mittana oleva referëe-julkaiseminen jättää sivuun museojulkaisuiden tilatut artikkelit. Mikään ei estä Taidehistorian seuraa kokoamasta parhaita museoartikkeleita tieteelliseksi julkaisuksi, mikäli siihen olisi aihetta. Yhteispohjoismaisesti voidaan myös koota voimia yhteen. Susanna Pettersson on viime vuosina ollut merkittävällä tavalla mukana erilaisissa kansainvälisissä yhteistyöelimissä ja julkaisuprojekteissa ja on myös NORDIKin puheenjohtaja. Renja Suominen-Kokkosen vetämä NordForsk-rahoitteisen verkosto (Norja, Ruotsi, Suomi, Tanska) Visions of the Past (2007-2011) on ollut tärkeä avaus pohjoismaiseen ja laajemminkin kansainväliseen yhteistyöhön taidehistorian ja visuaalisen kulttuurin alalla.

Levitys on tunnettuuden lähtökohta. Pelkkä julkaiseminen ei riitä. Siksi paras levitysväylä on kansainvälisesti tunnettu kustantaja, Oxford Press tai MIT ovat tunnetumpia kuin Helsinki University Press. Jonkun näistä  kanssa tehtynä Taidehistorian seuran julkaisusarja voisi toimia foorumina parhaimman suomalaisen taidehistorian englanninkielisiksi laitoksiksi. Hankkimalla valikoidulle sarjalle sopiva säätiötuki, olisi sillä kyllä levittäjänsä. Se vaatii vain valikoidun tuotteen ja työtä sen myymiseksi. Helsinki Schoolin aloittama suomalaisten valokuvataiteen kirjojen leviäminen osoittaa sen olevan mahdollista.

Oswald Sirenin, J.J. Tikkasen tai Sixten Ringbomin kaltaista voimahahmoa ei nyt taidehistoriassamme ole. Kriittistä lukemistoa heidän tuotannostaan on vähemmän saatavilla. Hyvä julkaisu kansainvälisellä kongressilla ryyditettynä luo yleensä kysyntää. Laatua pienestä maasta olisi tarjolla lisääkin.
Susanna Aaltosen väitöskirja tarkastelee sisustusarkkitehdin profession vakiintumista Suomessa 1940– ja 1950–luvuilla. Taidehistoriallisia tutkimuksia -sarjassa julkaistu väitöskirja jatkaa tutkimustraditiota, jossa moderneja taiteen ammatteja, niiden käytäntöjä ja rakenteita dekonstruoidaan sukupuolen näkökulmasta. Teoreettisena viitekehyksenä on sukupuolentutkimus ja professiotutkimus, ja työ linkittyy vahvimmin muotoilun ja arkkitehtuurin historian tutkimukseen.

1990-luvulla Suomessa kysyttiin, voidaanko ei-akateemisia ja monialaisia muotoiluammatteja ylipäänsä tutkia professioina. Angloamerikkalainen tutkimus on sittemmin omaksunut väljemmän professionaalistumisen näkökulman muotoiluun. Feministinen sisustamisen ja rakennettujen tilojen tutkimus on korostanut käyttäjän ja ei-ammatillisen sisustajan rooleja, ja tämä painotus korostuu myös design history-tutkimustraditiossa. Susanna Aaltosen tutkimus osoittaa, että ammattikunnan näkökulma on edelleen relevantti, varsinkin pienessä maassa, jossa ei ole pitkäikäistä sisustamiskulttuuria, ja jossa ammatillisilla monopoleilla on edelleenkin kansallinen erityisasema.

Aaltonen nojaa sosiologisen professiotutkimuksen teorioihin, joiden mukaan ammatin kollektiivinen perusta on koulutuksessa, omassa ammattijärjestössä ja työelämän toimintamalleissa. Hän seuraa sisustusarkkitehtien koulutuksen eriytymistä 1870-luvulta lähtien. Huonekalukomposition opetus käynnistyi 1909, huonekalupiirustusosasto perustettiin 1915 ja 1910-luvulla valmistunut ensimmäinen sukupolvi työskenteli lähinnä huonekalutuotannon palveluksessa. Toinen sukupolvi, johon Aaltonen fokusoi, vakiinnutti ammattikäytäntöjä ja käynnisti niitä kontrolloivan järjestötoiminnan. Suhde arkkitehtien professioon oli ratkaiseva. Irtiotto emotaiteesta tapahtui, kun koulutetut sisustusarkkitehdit korvasivat arkkitehdit opettajina taideteollisuuskoulutuksessa ja uuden ammattikunnan edustajille taisteltiin oikeus käyttää arkkitehdin titteliä. Tämä kehityskulku oli Aaltosen työhypoteesi, johon tutkimus ei tuo yllätyksiä.

Tärkeä lähtökohta väitöstutkimukselle on Aaltosen havainto sukupuolten määrällisestä tasa-arvosta lähtien opiskelijoista alan ainoassa oppilaitoksessa ja jatkuen vuonna 1948 perustetun ammattijärjestön, Sisustusarkkitehdit SIO ry:n jäsenistöön. Aaltonen kysyy, miksi sisustusarkkitehdin ammatti on Suomessa kiinnostanut ja sallinut yhtälailla miehiä kuin naisia, ja määrittelikö sukupuoli toimintaa ammatissa. Hän viittaa muotoilukoulutuksen sukupuolittaviin käytäntöihin mm. Saksan Bauhaus-koulussa ja Yhdysvalloissa. Vastaukseksi Aaltonen esittää, että tilojen ja huonekalujen suunnittelun yhteenkietoutuminen koulutuksessa ja työssä loi naisille suotuisamman tilanteen Suomessa. Työtä tehtiin piirtämällä eikä puutyöpajassa, kuten Ruotsissa ja Tanskassa, joissa sisustajien ammattikunnat olivat huomattavasti miehisempiä.

Aaltonen on valinnut tapaustutkimuksen kohteiksi kaksi ammattipiireissä tunnettua ja tunnustettua tekijää. Carin Bryggman (1920–1993) ja Lasse Ollinkari (1921–1993) olivat ikätovereita ja Taideteollisen oppilaitoksen (nyk. Aalto-yliopiston Taideteollinen korkeakoulu) kasvatteja. Molemmat aloittivat uransa arkkitehtitoimistoissa ja siirsivät hankkimaansa tietotaitoa omiin toimistoihinsa. Carin Bryggman työskenteli ensin Ruotsissa eri toimistoissa ja sitten isänsä Erik Bryggmanin kanssa Turussa, johon hän perusti myös oman sisustusarkkitehtitoimistonsa vuonna 1949. Lasse Ollinkari perusti oman toimistonsa Helsinkiin vuonna 1954 työskenneltyään sitä ennen Aarne Ervin toimistossa. Carin Bryggman oli Suomessa ensimmäinen nainen, joka perusti sisustusarkkitehtitoimiston, Lasse Ollinkari taas ensimmäinen arkkitehtitoimistoon kiinnitetty sisustusarkkitehti. Bryggman toteutti suunnittelijan ammattia yksityiskodeista julkisiin tiloihin ja Ollinkarin kohteita olivat muun muassa pankkien konttorit ja suuret sairaalat. Arvostus omaa työtä kohtaan näkyy Designmuseoon ja Turun maakuntamuseoon lahjoitetuissa, kattavissa henkilöarkistoissa, joita Aaltonen on ensimmäisenä tutkinut järjestelmällisesti. Piirustukset ovat työn tärkein lähde, ja Aaltonen käyttää niitä monipuolisesti. Lisäksi hän on kartoittanut työyhteisöjen toimintaa ja täsmentänyt kuvia kohdehenkilöistä lähipiiriä haastattelemalla.

Susanna Aaltonen osoittaa väitöskirjassaan, että sotien jälkeisen ajan suuret rakennushankkeet, yleinen vaurastuminen ja muutokset tuotantoelämässä tekivät arkkitehtien ja sisustusarkkitehtien symbioottisesta rinnakkaiselosta mahdollisen: työtä oli riittävästi uusillekin tekijöille. Etabloituva ammatti on uusi tulokulma ns. taideteollisuuden kultakauteen, jota on tähän asti tulkittu toisaalta herooisten yksilötoimijoiden ja toisaalta kansallisen diskurssin tuotteena. Jälleenrakentamisajan modernismi, joka on tutkimuksen taidehistoriallinen kehikko, nähdään arkkitehtuurin tutkimuksessa yleensä kokonaisvaltaisemmin, yhteiskunnallisena ilmiönä.

Tutkimus kyseenalaistaa objektikeskeisen kuvan muotoilusta, joka sisustusalalla on merkinnyt huonekalusuunnittelun korostamista. Aaltosen valitsemat päähenkilöt eivät ole muotoiluhistorian ”mestareita”, kuten esimerkiksi tuoleistaan tunnettu Ilmari Tapiovaara. Vaikka molempien tuotantoon kuului tiloihin suunniteltuja kalusteita, Bryggman ja Ollinkari profiloituivat nimenomaan sisustusten tekijöinä. He olivat omana aikanaan arvostettuja sisustajia, ja Aaltosen laatimat työluettelot osoittavat kiistattomasti heidän menestyksensä. Väitöskirja nostaa keskusteluun sisustusarkkitehtien eri työtehtävien hierarkiat ja niiden merkityksen sekä yksilön uran että kollektiivisen profession kehitykselle. Työkenttä oli laaja, liikuttiin suurista korporatiivisista hankkeista yksityiskoteihin. Ammattijärjestön 1950-luvulla käyttöönottama tariffijärjestelmä kertoo eri töiden arvostuksesta. Esimerkiksi ero yksityisten ja julkisten tilojen suunnittelun välillä ei olekaan niin selvä. Tutkimus painottaa sosiaalisten verkostojen merkitystä menestykselle. Yksityiskotien sisustukset ja sisustusarkkitehtien omat kodit toimistoineen olivat tehtävinä erityisasemassa, koska ne toimivat käyntikortteina julkisuudelle ja asiakkaille.

Kysymys sisustusarkkitehdin tuotannosta on kiinnostava suhteessa taidehistorian konventioihin. Mikä on suunnitelman ja lopputuloksen suhde ja miten ”teoksia” tutkitaan, kun tilat ovat muuttuneet tai hävinneet kokonaan? Aaltonen osoittaa, että on merkityksellistä erottaa sisustuksen tulkinta kuvana ja prosessina. Sisustukset ovat kerroksellisia, ja sisustajan työ on usein muuta kuin uuden kokonaisuuden luomista. Jatkuvuus onkin tärkeä työn piirre, myös Bryggman ja Ollinkari muokkasivat joitakin kohteitaan useaan otteeseen vuosikymmenten kuluessa.

Carin Bryggman ja Lasse Ollinkari halusivat työskennellä itsenäisesti omien toimistojensa johdossa. Tarkasteltavana on yhteisöllisen työskentelyn malli, jossa suunnitelmat syntyvät ryhmätyönä lopullisesta sisustuksesta puhumattakaan. Yksilön tekijyyden osoittaminen on näissä yhteyksissä ongelmallista ja myös kyseenalaista. Toimistot sijaitsivat kodin yhteydessä. Puolisot ja perheet olivat työssä mukana, tukijoina ja mahdollistajina tai mukana toimiston työssä kuten keraamikko Irma Ollinkari, joka avusti suunnittelutyössä, oli mukana toimiston hallinnossa ja huolehti henkilökunnan aterioista.

Aaltonen tulkitsee ammatissa toimimisen valtarakenteita ja sukupuolijärjestelmää marginaalin käsitteen avulla. Maineikas isä sekä työkumppanuus puolison, sisustusarkkitehti Uolevi Nuotion kanssa ovat määrittäneet julkisuudessa Carin Bryggmanin taiteilijakuvaa, mutta tämä tutkimus nostaa esille omaehtoisen toimijan, joka piti hallussaan sisustamisen monopolia Turussa. Kotien tutkimuksen paradigmana on ollut sisustamisen feminisoituminen, ja tähän nojaten kodinsisustaja-Lasse Ollinkarin voi nähdä anomaliana. Tämä onkin kiinnostava näkökulma taloudellisen vallan rakennushankkeissa toimineeseen mieheen, joka toimi myös oman ammattijärjestönsä johtoasemassa. On merkityksellistä, että Aaltonen tuo keskushenkilöidensä rinnalle runsaan joukon sekundäärisiä toimijoita. Sisustajien ammattityö avautuu tätä kautta kiinnostavan moninaisena, ja puhdasoppinen professioajattelu näyttäytyy keinotekoisena rakenteena, jota se onkin.

Tutkimuksen jännite syntyy kollektiivisen ja yleispätevän rinnastamisesta yksilötarinoihin. Aaltosella on konstailematon tapa kirjoittaa, ja tutkimusprosessi avautuu hienosti lukijalle. Väitöskirjan empiria on vahvaa etenkin kohdehenkilöiden tutkimuksessa. Koulutuksen kehitystä taustoitetaan myös vankasti, vaikka sen rooli on taustoittava. Valtavaan työmäärään nähden liitteisiin kootut luettelot alalle valmistuneista sekä valikoiduista opettajista jäävät sivuosaan, ja niiden julkaiseminen tässä yhteydessä tuntuu irralliselta.

Väitöskirja hyödyntää ansiokkaasti kansainvälistä tutkimuskirjallisuutta. Rohkeammat irtiotot aikaisemmasta tutkimuksesta olisivat olleet paikallaan, koska tutkimus on pelinavaus kentällään Suomessa. Esillä on paljon kysymyksiä, joista monet jäävät odottamaan uutta tutkimusta. Avoimeksi jää esimerkiksi se, miten hyvin tai millä tavoin Carin Bryggman ja Lasse Ollinkari edustavat sisustusarkkitehtien ammattikuntaa.

Kirjan kuvitus korostaa hyvällä tavalla piirustusten merkitystä sisustusarkkitehtuurin tutkimuksessa. Julkaisussa on parisataa valokuvaa ja piirustusta, valtaosa aikaisemmin julkaisemattomia. Otsikkoon nostettu ajatus suunnittelijan yksilöllisestä käsialasta on hieman hämmentävä suhteessa sisältöön, jossa analysoidaan rakenteita, yhteisöllisiä toimintatapoja ja toimijaverkkoja. Luen otsikon kuitenkin väitteenä siitä, että yksilön panos on tutkijan erotettavissa. Sisustamisen historian tutkijan tehtävä on valmiin kokonaisuuden kyseenalaistaminen, erilaisten tekijöiden ja prosessien esille kaivaminen.
Sari Kuuvan väitöskirja Edward Munchin kuvien symboliikasta on seikkaperäinen, syvällinen ja haastava. Kuuva pureutuu Munchin symbolien ”aineenvaihduntaan” (metabolismiiin): miten Munchin symbolien ns. havaittavat ominaisuudet muuntuvat tämän tuotannon eri vaiheissa ja miten tietyt symbolit prosessoituvat ja samalla jopa risteytyvät? Lopuksi hän keskittyy symbolien ja luovan ajattelun suhteeseen Munchin tuotannossa mm. vertaamalla taiteilijan muistiinpanoja hänen kuviensa temaattiseen ja visuaaliseen kehkeytymiseen. Kuuva jäsentää uudella tavalla Munchin symboleista käytyä tieteellistä keskustelua. Munchin kuvastossa esiintyvästä ”kuun pilarin” symbolismista ei hänen mukaansa ole tehty systemaattista tutkimusta. Myös termi ”metabolismi” tulee perustelluksi Munchin teosten nimien tasolla.

Ensimmäisessä luvussa Kuuva käy huolellisesti läpi eri symboliteorioita pääosin historiallisessa järjestyksessä. Hän liikkuu symbolitutkimuksen metsikössä täsmällisesti – eikä aluksi anna mitään yleistä symbolin määritelmää vaan asettaa useita eri teorioita vastakkain. Kuitenkin keskeiseksi lähtökohdaksi nousee romanttinen symboliteoria, joka kristallisoitui Goethen symbolinäkemyksessä, eronteossa symbolin ja allegorian välillä. Näin Kuuvalla on tähtäimessä Goethen symbolinäkemyksen tavallista vaivattomampi sovellettavuus luovuusteorioihin. Goethen symboliteoria myös avautuu suoraan kohti modernistista taidesymbolin käsitettä, jonka advokaatti oli Susanne Langer.

Kuuva ei niinkään korosta Goethen symbolin käsitteen intransitiivisuutta (symboli on ensin kuvalle itselleen ja vasta sitten viittaa aatteisiin) vaan määrittelee sen, Goethea kyllä seuraten, hieman toisin: kun allegoria liittyy käsitteisiin, symboli kykeytyy ideoihin; kun allegoria on ilmaistavissa, rajattu ja tyhjenevä, symbolinen merkitys on ilmaisematon, aktiivinen, elävä ja tyhjentymätön. Kysymys on kantilaisen symbolin käsitteen jatko-operaatiosta: intuitio, jonka vastapuolella on ratio (allegoria). Paikallaan ovat myös viittaukset Schopenhaueriin kuin myös tukeutuminen M. Beardsleyn ideaan symbolien ”vitaalisesta perustasta” – kun kysymyksessä ovat toistuvat symbolit. Tekijä myös perustelee hyvin, miksi hän ei käytä merkin vaan symbolin käsitettä.

Kuuva tekee kiinnostavan jaon symbolien havaittaviin ja ei-havaittaviin attribuutteihin – Saariluoman tutkimuksiin viitaten. Kuitenkin: miten havaitsemme symboleja, kun itse havaitseminenkin on luonteeltaan käsitteellistä, tai ”esi-käsitteellistä”? Jos on ”havaittavia symboleja”, ne ovat aina tiettyjen kulttuurispesifisten merkitysten representoimia. Symbolihan ei koskaan suoraan voi esittää sitä, mitä se merkitsee.

On ilolla todettava, että Kuuvan yksityiskohtainen Munchin symbolien läpikäyminen on tämän tuotannon kannalta hyvin kattavaa. Kuuva etenee varmoin askelin ja on havainnoissaan paikka paikoin hyvin tarkka. Hän toteaa Munchin käyttävän symboleja joustavammin kuin muut symbolismin ajan taiteilijat.

Kuuva vertaa Munchin kuvatuotantoa myös ajan kirjailijoihin yhtäläisyyksiä ja yhteisiä teemoja etsien. Tämä osoittaa myös esimerkillistä tarkkuutta. Kysymykseen tulevat Baudelaire, Maeterlinck ja jopa Wilde. Vaikka samoja kuvia esiintyy kirjallisten ja kuvallisten esitysten välillä, diskurssit ovat silti erilaisia. Etenkin Wilden retoriikka ja jännitteiset vertaukset näyttäisivät kulkevan toiseen retoriseen suuntaan kuin Munchin diskurssi.

Munchin tukka-motiivi saa kuunpilarin ohella paljon huomiota osakseen – eikä syyttä. Kuuva näyttää välttävän freudilaista tematiikkaa, mikä on yleistä kognitiotieteilijöille. Silloin myös sukupuolisesti jännitteinen Meduusa-teema konnotaatioineen jää syrjään. Kuitenkin Meduusa-tematiikasta Munchilla on paljon näyttöä. Kysymys on myös naisen aseman ”vaarallisen” kohenemisen miehisistä ilmauksista; se on schopenhauerilaisen tahtojen kamppailun merkki.

Munchin kuunpilari-motiivi on Kuuvalle keskeinen. Hän mieltää sen symboliksi ja yhdistää sen ristin ja puun symboleihin. Samalla hän välttää suhteellisen yleistä tapaa nähdä kuunpilari vain fallisena. Tämä näkökulma on varmasti tervetullut. Hän toteaakin kiinnostavasti Munchin muutamien keskeisten symbolien Janus-kasvoisuuden.
Kuuva etenee huolellisesti ja huomioi eri modaaliset funktiot. Hänen mukaansa kuunsymbolismi on keskeisesti esillä juuri silloin, kun Munch oli rakastunut Millie Thaulowiin. Sitävastoin aurinkosymboliikka liittyy historiaan ja ihmiskunnan kehitysnäkymiin ja esiintyy pääosin 1900-luvun alussa.

Entä metabolismi? Käsitettä sivutaan I jakson lopussa. Seuraavan kerran metabolismia pohditaan II jakson lopussa. Kuuva viittaa Munchin omiin sanoihin ja käsittelee aihetta muutaman sivun verran nivoen kysymykseen keskeisiä jälkiromanttisia aspekteja. Kaiken kaikkiaan lukija jää kuitenkin odottamaan tulkinnallista huipennusta symbolisen metabolismin teeman suhteen. Onneksi teemaan lopussa palataan.

Luovuus-luvun tarpeellisuutta ei ole aivan helppo ymmärtää. Luovuus elää edelleen idealisoinnin suuressa linnakkeessa. Onko tarvetta todistella Munch ”luovaksi”? Eikö se, että Munchilla oli ”taiteellista luovuutta”, pitäisi olla yhtä selvää kuin ”taiteellisen luovuuden” käsitteeen? Eikö olisi kiinnostavampaa tutkia vakavasti sitä, miten vähän Munch lopulta keksi uusia aiheita? Hänhän varioi vain muutamaa perusaihetta koko elämänsä ajan. Ja eikö ole väistämätöntä, että kuvat muunneltaessa aina hieman muuttuvat? Tässä mielessä jää Munchin kuvien toistuvuuden merkitys kokonaan vaille sen ansaitsemaa huomiota. Voiko edes kysyä: ovatko Munchin piintymät ”luovuutta”?

Vaikka Kuuva toteaa, että Munchin kuvat tarjoavat ”rikkaan materiaalin” ”luovuuden” tutkimiselle, silti luovuusosiossa viittaukset Munchin teoksiin ovat melko itsestään selviä: luovuustutkimuksessa usein toistuvat käsitteet saisivat näin vain vahvistavan kuvitusviitteen Munchin kautta. Entä miten mittaamme kuolleen taiteilijan ”emotionaalista luovuutta”? Ongelma on se, että Munchin omat tekstit eivät tunnu kirjallisesti olevan kovinkaan kiinnostavia. Ne kyllä voivat toimia viittauksina työskentelyyn, mutta eivät avaa teitä Munchin ”luovuuteen” vaan pikemminkin ahdistukseen ja melankoliaan, kuten kuvatkin. Näitä emootioitahan voi aina pitää ”luovina” kun taiteilijasta on kysymys, Kuuvan viittaaman Averillin mallin mukaisesti. Liikumme tavallaan edeltäkäsin selvien kysymysten äärellä, etenkin silloin, kun lähtökohta on se, että ”tyhmäkin” taiteilija on luova. En tässä tarkoita Munchia vaan Duchampin lausetta: ”Bête comme un peintre”.

Ainainen ongelma on myös hieman tekninen ja epähistoriallinen ”ongelman ratkaisun” käsite. Tämän käsitteen historisoiminen voisi olla kiinnostava yritys. Eikö  se, että voimme löytää Munchin kuvien joitakin aihe- ja muotoelementtien merkitysjännitteitä, tee jo niistä kiinnostavia sinänsä, ja varmasti ”luovia”? Tähän suuntaan myös Kuuvan muutamat ajatukset tuntuvat menevän.

Kuuva onnistuu analysoimaan Munchin työskentelyprosessia käsittelemällä tiettyjen maalausten variantteja (Sairas lapsi, Elämän tanssi) yksityiskohtaisesti. Siten käsitteet apperception, restructuring, reflection ja construction avaavat Munchin työskentelyn tiettyjä vaiheita. Tosin muutamia näistä käsitteistä voidaan soveltaa useaan työvaiheeseen. Loppuosa vetää hyvin yhteen väitöskirjan pääargumentit. Kuuva mieltää symbolit työkaluiksi Munchin ajattelussa. Tämän lähtökohdan implikaatioita hän seuraa mallikkaasti.

Kiinnostava piirre väitöskirjassa on tietty ajallinen jännitystila tutkimuskirjallisuuden suhteen: luovuustutkimuksiin viitatessaan Kuuva käyttää viimeisintä tutkimuskirjallisuutta, mutta taideteoreettinen kirjallisuus symbolitutkimuksia myöten on luovuuskirjallisuutta huomattavasti aikaisempaa, kuten esimerkiksi Ernst Cassirerin An Essay on Man vuodelta 1944. Representaation ongelmaan paneutuva kirjallisuus puolestaan sivuutetaan monelta osin.

Museoalan alkuvuoden uutiset ovat varmasti aiheuttaneet monille unettomia öitä. Museoviraston määrärahojen leikkaukset ihmetyttävät ja huolestuttavat. Oman maan kulttuuriperinnön säilyttämisen luulisi olevan kaikille yhteinen ja tärkeä asia. Suomessa säilytettävää aineellista kulttuuriperintöä on määrällisesti huomattavasti vähemmän kuin monissa muissa Euroopan maissa, esimerkiksi Kreikassa, Italiassa tai Espanjassa, joiden kulttuurisia kerroksia ja säilyneitä monumentteja on näkyvissä antiikin ajoista lähtien, ja arkeologisesta näkökulmasta aineisto laajenee vielä paljon kauemmaksi. Oma kulttuurihistoriamme ei määrästään huolimatta ole yhtään sen vähemmän tärkeää kuin Keski- tai Etelä-Euroopan. Globaalisti ajatellen kaikki laiminlyönnit, joita lyhytnäköisistä säästöistä seuraa, vaikuttavat koko maapallon kulttuurihistorian säilymiseen. Ilman paikallisuutta ei synny globaalia. Monissa muissa maissa yksityisen rahoituksen osuus kulttuuriperinnön säilyttämisessä on paljon suurempi kuin Suomessa. Vaikka meillä päävastuun asiasta kantaakin valtio, myös jokainen yksityinen potentiaalinen rahoittaja voisi miettiä, mihin todella haluaa historian kulussa vaikuttaa. Tuki olisi arvokasta ja tervetullutta muissakin kuin Guggenheim-Helsingin kaltaisissa suunnitelmissa.

Museovirasto ei ole ainoa museoalan instituutti, jonka tilanne on herättänyt huolta. Kun Guggenheim-projektia on viety eteenpäin, samalla Helsingin taidemuseota näytetään ajavan alaspäin. Kysehän on suurelta osin samoista määrärahoista. On hienoa, että kuvataiteeseen halutaan suunnata niin paljon varoja kuin mihin osa Helsingin kaupungin päättäjistä on nyt ilmoittanut olevansa valmis. Uusien museoiden perustaminen rikastuttaisi Helsingin ja koko Suomen taide-elämää, jos vain olemassa olevat samalla säilytettäisiin ja niitä kehitettäisiin. Olisi ollut huomattavasti rakentavampaa puhua avoimesti erilaisista kehittämismahdollisuuksista, joista Guggenheim olisi voinut olla yksi. Helsingin taidemuseon ja suunnitellun Guggenheim-Helsingin funktiot vaikuttavat tyystin erilaisilta. Viimeksi mainittu ei korvaisi sitä moninaista tehtäväkenttää, joka Helsingin taidemuseolla on. Kunnollisella taloudellisella panostuksella Helsingin taidemuseosta voisi muodostaa aivan uudenlaisen kuvataiteen tulevaisuutta luotaavan museon, josta ajan myötä kehittyisi sekä toimenkuvaltaan että kokoelmiltaan kansainvälisesti ainutlaatuinen. Uudenlaisessa Helsingin taidemuseossa, olisipa sen nimi sitten mikä tahansa, sisältöjen, näyttelyiden ja tapahtumien tuottaminen voisi tapahtua Suomessa kotimaisten ja ulkomaisten asiantuntijoiden yhteistyössä sen sijaan että ne ostettaisiin valmiina muualta. Suomalaisten museoalan ja taidekentän toimijoiden osaamista, uutta luovaa ajattelua ja yhteyksiä kansainväliseen taidemaailmaan ei ole syytä vähätellä. Vaikuttavan uuden museorakennuksen saa aikaan myös ilman Guggenheimin kallista nimeä.

Myös Valtion Taidemuseon kaventunut budjetti ja museon säätiöittäminen herättävät mietteitä. Vielä ei ole näkyvissä, mitä muutoksia esimerkiksi eri museoiden, Kiasman, Ateneumin ja Sinebrychoffin välisiin painotuksiin on tulossa. Jokainen kolmesta museosta on tärkeä. Vanhan taiteen tutkijana olen ollut tekemisissä erityisesti Sinebrychoffin taidemuseon kanssa, joka on Suomen ainoa vanhaan eurooppalaiseen taiteeseen keskittynyt museo. Se on myös harvinaislaatuinen kotimuseo, jossa on esillä monien suomalaisten keräilijöiden lahjoittamia teoksia. Vaikka kokoelma ei ole aukoton, se tarjoaa maassamme ainoan mahdollisuuden saada jonkinlainen kokonaiskäsitys länsimaisen taiteen historiasta 1300-luvulta 1800-luvulle. Ekologisestikin ajatellen on hyvä, että tällaista kulttuurintuntemusta on saatavissa muutenkin kuin matkustamalla ulkomaille. Olisi toivottavaa, että museon ainutlaatuisuudella Suomen kontekstissa olisi painoarvoa. Sinebrychoffin taidemuseosta voisi kehittää sen jo olemassa olevien perinteiden ja toiminnan pohjalta aktiivisen ja innovatiivisen, ulospäin suuntautuneen tieteiden ja taiteiden välisen toimintaympäristön, jossa vanhan taiteen, erityisesti suomalaisissa kokoelmissa olevien teosten, tutkimus voisi kukoistaa, jolla olisi hyvät kansainväliset yhteydet ja joka tarjoaisi näyttelyineen, luentoineen ja kursseineen yleisölle uudenlaisia elämyksiä.

Suomen museokenttä on monipuolisuudessaan rikas, mutta valitettavan monet keskeisistäkin museoista joutuvat toimimaan täysin alimitoitetulla budjetilla. Asiaan pitäisi saada muutos. Kuten Asko Mäkelä totesi mielipidekirjoituksessaan (HS 13.3.), ”rahaa pitää riittää myös toimintaan ja sisällön tuottamiseen”. Tärkeä osa museoiden tehtäväkentästä on kokoelmien kartuttaminen, johon on viime vuosina ollut yhä vähemmän mahdollisuuksia. Määrärahojen tuntuva lisääminen ja niiden suuntaaminen siten, että museot ja muut kulttuurilaitokset voisivat toimia innovatiivisesti, on edellytyksenä myös sille matkailijoita houkuttelevalle Suomelle, josta nyt haaveillaan.

TAHITI-lehden maaliskuun numeron tieteellisissä artikkeleissa kulttuuriarvoja sivuavat omien keskenään hyvin erilaisten tutkimusaineistojensa pohjalta Maarit Mannila ja Minna Valjakka. Merkitysten havaitsemiseen puolestaan kiinnittää kolumnissaan huomionsa Riitta Nikula. Bo Ossian Lindbergin haastattelussa taas nousee esiin huoli siitä, kuinka kykenemme nykyisillä resursseilla antamaan riittävän laadukasta taidehistorian opetusta. Kiitän kaikkia lehden kirjoittajia ja referee-lukijoita.

Kiinalaiset kadut ja julkiset liikennevälineet ovat säästyneet valtaosin graffiteilta ja tageilta,[1] mutta useissa kaupungeissa toimii aktiivisia tekijöitä, jotka spraymaalavat urbaanin taiteen teoksiaan julkisiin tiloihin. Yleensä kiinalaiset tekijät korostavat vankasti toimintaansa epäpoliittisena ja itseilmaisuun perustuvana taiteenmuotona, mutta joitakin poliittisia kannanottoja on kaduille viime vuosina ilmestynyt. Euroamerikkalaiseen traditioon verrattuna kirjoitetulla tekstillä on kuitenkin huomattavasti vähäisempi merkitys ja useat teokset – ja jopa tagit – ovatkin valtaosaltaan piirroksia. Voimmeko enää puhua graffiteista, jos teokset ovat laillisesti, jopa kaupungin viranomaisten tilauksesta tehtyjä, epäpoliittisia seinämaalauksia? Entä jos kyseessä on perinteisesti kiinalaisilla kalligrafian välineillä, siveltimellä ja musteella, kirjoitetusta tekstistä?

Vaikka nykyinen ns. graffitikulttuuri on kiistämättä globaali ja transkulttuurillinen ilmiö, se ei kuitenkaan ole niin homogeeninen kuin uskotaan. Kulttuurillisena ilmiönä se muodostuu aina kyseisen maan ja kaupungin historiallis-kulttuurillisessa ja poliittisessa kontekstissa. Tämän seurauksena siihen liittyvät tavoitteet, muodot ja käytetyt termit saattavat poiketa huomattavasti euroamerikkalaisista esikuvistaan. Pohdin artikkelissani urbaanin taiteen tutkimista Kiinassa ja kuinka sitä olisi mielekästä lähestyä.[2] Tarkastelen euroamerikkalaisten käsitteiden sopivuutta kiinalaiseen kontekstiin ja ehdotan sopivaa teoreettista viitekehystä ilmiön tutkimiseksi. Väitän, että urbaanin taiteen todellisuuden hahmottamiseksi tarvitsemme yhteiskunnallisen ja visuaalisen analyysin sijaan monipuolisemman lähestymistavan, joka ottaa huomioon myös kulttuuris-historiallisen kontekstin, intertekstuaalisen kaupunkitilan, teosten fyysisen sijainnin sekä teosten tekijään ja mahdolliseen teettäjään liittyvät aspektit. Tarkoituksenani ei ole tarjota yksityiskohtaista historiaa ilmiön kehittymisestä euroamerikkalaisessa kontekstissa tai manner-Kiinassa, vaan nostaa esiin keskustelun kannalta olennaisimpia tekijöitä. Tutkimukseni perustuu ensisijaisesti Kiinassa kenttätutkimuskausina kerättyihinn primäärilähteisiin, joista tärkeimpiä ovat kiinalaisten tekijöiden haastattelut ja henkilökohtainen kommunikaatio, valokuvat, kiinalaiset julkaisut ja opinnäytetyöt sekä Internetistä löytyvä monipuolinen informaatio.[3] Täydentävää tietoa olen koonnut sekundaarilähteistä eli euroamerikkalaisista artikkeleista, Internet-sivustoilta ja Kiinassa toimivien tai vierailleiden eurooppalaisten ja amerikkalaisten tekijöiden haastatteluista ja henkilökohtaisesta kommunikaatiosta.[4] Keskityn lähinnä Pekingin ja Shanghain tilanteeseen, koska olen itse suorittanut näissä kaupungeissa kenttätutkimusta.

Urbaani taide on Kiinassa vielä erittäin nuori ilmiö ja sitä käsittelevät julkaisut ovat lähinnä lyhyitä sanoma- ja aikakauslehtien kirjoituksia.[5] Akateemisia artikkeleita muiden kirjoittajien toimesta on länsimaisilla kielillä ilmestynyt vain kolme ja ne kaikki keskittyvät nykytaiteilija Zhang Dalin (s. 1963) teoksiin.[6] Ne eivät siis tarjoa kattavaa tietoa ilmiön kehittymisestä Kiinassa tai sen kulttuurishistoriallisesta taustasta. Myös kiinaksi kirjoitetut kirjat ja pro gradu -tutkielmat ovat keskittyneet valtaosin länsimaisen kaupunkitaiteen esittelyyn ja vain toisinaan mainitsevat kiinalaisia kotoperäisiä julkisen kirjoittamisen muotoja.[7] Artikkelini tavoitteena on siis tuottaa ajankohtaista tietoa tästä lähes tutkimattomasta aiheesta. Lisäksi toivon herätteleväni keskustelua etenkin euroamerikkalaisen kulttuuripiirin ulkopuolella olevien maiden urbaanin taiteen tutkimisesta niiden oman kulttuuris-historiallisen kontekstin kautta.

Viime vuosina euroamerikkalaista graffitia, katu- ja kaupunkitaidetta on käsitelty yhä kasvavassa määrin ja se tarjoaakin vertailevan näkökulman kiinalaisen tilanteen tutkimiselle. Suurelle yleisölle tarkoitetut julkaisut keskittyvät usein ilmiön historiaan ja esteettiseen ilmaisuun runsaan valokuvamateriaalin avulla,[8] kun taas tieteelliset tutkielmat lähestyvät aihetta yleensä yhteiskunnallisista lähtökohdista käsin, painottaen ilmiön laittomuutta, tekijöiden motiiveja ja viranomaisten näkemyksiä kiinnittämättä useinkaan huomiota sisällölliseen ja/tai tyylillisen analyysiin.[9] Kuten Timo Nyyssönen on todennut ”teoreettinen tarkastelu pelkistyy herkästi vallan ja vastavallan välisen kamppailun kuvaukseksi.”[10]

Eri perspektiivistä, osana julkista taidetta, graffitia on kuitenkin lähestynyt Johanna Ruohonen. Hän näkee suomalaisen graffitin ennen kaikkea epävirallisena, teksteihin keskittyneenä populaarina julkisena maalauksena.[11] Ruohosen lähestymistapa tarjoaa herätteleviä ajatuksia esimerkiksi graffitista julkisen tilan tuottajana sekä sen mahdollisesta paikkasidonnaisuudesta, vaikka hän ei tarkemmin perehdy graffitien tyyliin tai sisältöön, jotka olisivat etenkin paikkasidonnaisuuden määrittelemiseksi olennaisia. Graffitien sijaan kaupunkitaiteen teosten merkitystä julkisena taiteena on tarkastellut Päivi Kymäläinen. Ottaen huomioon teosten sisällön, materiaalin ja sijainnin, Kymäläinen analysoi kuinka nämä teokset muokkaavat julkista tilaa ja ilmentävät julkisen tilan kolmea ulottuvuutta: relationaalista tilaa, sosiaalisen ja materiaalisen välistä tilaa, sekä yhteiskunnallisen kannanoton tilaa.[12] Hänen lähestymistapansa nostaa teoksen merkityksen tärkeäksi osaksi yhteiskunnallisesta näkökulmasta aihetta käsittelevää tutkimusta. Koska Kymäläinen ei tarkemmin määrittele mitä hän katsoo kuuluvan kaupunkitaiteeseen, jää kysymys graffitien asemasta julkisen tilan taiteena kuitenkin avoimeksi.

Kuten edellä käy ilmi, yhteiskunnalliset näkökohdat ovat olennaisia lähtökohtia ilmiön ymmärtämiseksi, mutta ne kattavat vain rajatun osan graffitin, katu- ja kaupunkitaiteen merkittävistä tekijöistä. Huomattavasti monipuolisempi käsitys tästä visuaalisen kulttuurin olennaisesta osa-alueesta saavutetaan vain ottamalla huomioon ilmiön kulttuurisidonnaisuus sekä eri muotojen sisällölliset, tyylilliset, esteettiset ja poliittiset erot, jotka vaikuttavat eri muotojen kehittymiseen, tekijöiden motiiveihin, teemoihin sekä katsojien näkemyksiin eri maissa. Kulttuuris-historiallisesta näkökulmasta käsin aihetta on lähestytty vasta Pascal Zoghbin ja Don Karlin vuonna 2011 ilmestyneessä Arabic Graffiti -kirjassa, joka tarjoaa perusteellisen tarkastelun arabialaisen kirjoituksen ja kalligrafian muodoista julkisissa tiloissa huomioiden myös tyylilliset ja sisällölliset erot.[13]

Ensimmäinen tutkija, joka on varsinaisesti yhdistänyt yhteiskunnallisen ja visuaalisen analyysin graffitien tutkimiseen on Jack Stewart New Yorkin graffiteihin perehtyneessä väitöskirjassaan vuonna 1989. Stewart tarjoaa myös historiallisen katsauksen globaaliin graffitien ilmenemiseen ja käsitteen ongelmallisuuteen. Alun perin graffiti on käsitteenä tarkoittanut mitä tahansa kirjoitusta, raapustusta tai piirrosta millä tahansa pinnalla. Tässä merkityksessään graffiteja on ollut nähtävillä vuosituhansien ajan niin Egyptin pyramideissa, Pompeijin seinillä kuin uskonnollisissa maalauksissakin.[14] Kaikkien kirjoitettujen ja piirrettyjen merkintöjen mieltäminen ’graffiteiksi’ on kuitenkin todellisuuden yksinkertaistamista, koska se luo turhan yhtenäisen käsityksen graffiteista katkeamattomana ja muuttumattomana jatkumona. Käytännössä ilmenee hyvin paljon erilaisia motiiveja, tyylejä ja intentioita, jotka selkeästi erottavat erilaiset piirrokset ja kirjoitukset toisistaan. Jack Stewart onkin ehdottanut, että ennen 1960-lukua ilmenneet graffitit voidaan luokitella ns. traditionaalisiksi graffiteiksi. Ne ovat pääsääntöisesti olleet anonyymeja kirjoituksia ja piirroksia, joissa ei ole kiinnitetty huomiota esteettiseen ilmaisuun. Merkittävä murros graffiteissa ilmeni 1960-luvulla Yhdysvalloissa, missä kehittyi selkeästi uusi suuntaus, moderni graffiti, jonka pääkriteereinä ovat esteettisen, yksilöllisen tyylin kehittäminen sekä nimen ja maineen luominen itselleen valitun tagin avulla.[15] Vaikka Jack Stewartin käsitteellinen jaottelu tarjoaa hyvän lähtökohdan euroamerikkalaisen ilmiön tarkastelulle, ei se ole kuitenkaan saavuttanut laajempaa julkisuutta.

Graffitikulttuurin huomattavasti monipuolistuessa etenkin 1980- ja 1990-luvuilla kaduille ilmestyi lukuisia uusia tekniikoita, kuten mm. mosaiikkeja, julisteita, tarroja, sabluunan avulla tehtyjä stencilejä ja jopa kolmiulotteisia veistoksia. Omalta osaltaan tämä hankaloitti ilmiön käsitteellistämistä, koska se kyseenalaisti kirjainten aseman. Osa tekijöistä keskittyi käyttämään mm. painokuvia ja tarroja pääasiallisena mediana nostaen piirretyt hahmot kirjaimia tärkeämpää osaan. Kirjaimista muodostettujen tagien sijaan he luovat omaperäisen symbolin, logon, josta tekijän tunnistaa ilman signeerauksena toimivaa tagia.[16] Käytännössä tämä tilanne eroaa hyvin voimakkaasti alkuperäisestä newyorkilaisesta graffitin ideaalista, joka oli etenkin laitonta kirjoittamista julkisissa tiloissa ja liikennevälineissä.[17] Toisaalta alkuperäinen muoto ei ole kokonaan kadonnut ja esimerkiksi Suomessa ilmenevä graffiti, jossa kirjaimet ovat edelleen teosten keskeinen osa, on huomattavasti lähempänä amerikkalaista esikuvaansa.[18]

Staffan Jacobson pyrki vastaamaan tähän muuttuneeseen tilanteeseen esittämällä, että spraymaaleihin ja tusseihin perustuvat muodot, tagit, throw-upit ja piissit, voitaisiin luokitella ’TTP graffiteiksi’ erotuksena muista tekniikoista.[19] Tämäkään visuaaliseen analyysiin pohjautuva näkökulma ei ole saanut merkittävää huomiota, vaikka se periaatteessa on nykyisin yleisesti käytetyn graffitikäsitteen taustalla.

Vaatimuksia visuaalisen analyysin tärkeydestä on aivan viime vuosina esitetty uudelleen. Lisa Gottlieb on kehitellyt graffititaiteen tyyleihin perustuvaa luokittelujärjestelmää. Hänen lähestymisenä pohjautuu Erwin Panofskyn ikonografiseen menetelmään prosessina, mutta Gottlieb on muokannut teorian vastaamaan graffititaiteen tarpeita. Luokittelu ottaa huomioon eri tyylien visuaaliset ominaispiirteet, sekä primäärin että sekundaarin teeman keskinäisen vuorovaikutussuhteen. Periaattessa Gottliebin luokittelujärjestelmä vaikuttaa lupaavalta, mutta toistaiseksi se kattaa vain kirjaimiin perustuvan tyylien analyysiin.[20] Tarvitaan vertailevia tutkimuksia ennen kuin voimme arvioida, soveltuuko tämä malli – tai voidaanko sitä muokata – kattamaan  myös muut graffiti ja katutaiteen muodot, ja/tai euroamerikkalaisen tradition ulkopuoliset ilmiöt. Gottliebin ansioksi on todettava, että hän tuo selkeästi esille visuaalisen analyysin tärkeyden, sekä vakaan käsityksen siitä, että graffititaide on ensisijaisesti tekijänsä identiteetin ilmaisua. Vaikka kyseessä olisi kirjaimiin perustuva teos, on se ennen kaikkea omakuva, koska valitut tyylit heijastavat tekijänsä yksilöllisyyttä.[21]

Toistaiseksi kattavimman visuaaliseen analyysiin perustuvan tutkimuksen ilmiön kehittymisestä ja muodoista on tehnyt Anna Wacławek.[22] Hän edustaa vallalla olevaa käsitystä, jonka mukaan voidaan karkeasti ottaen jaotella kaksi erillistä muotoa: graffiti ja katutaide. Graffitiksi mielletään 1960-luvulla alkaneen tradition mukaisesti laittomasti ja pääasiassa spraymaaleilla tehdyt teokset, joissa kirjaimilla on keskeinen osa. Uudemmat piirroksiin tai muihin materiaaleihin keskittyvät muodot luokitellaan usein katutaiteeksi (street art). Näistä uusista muodoista käytetään toisinaan myös käsitteitä post-graffiti (post-graffiti), neo-graffiti (neo-graffiti), kaupunkimaalaus (urban painting) ja urbaani taide (urban art).[23] Myös käsitettä graffititaide (graffiti art) näkee käytettävän eri merkityksissä. Yleensä sillä viitataan varsinkin laillisiin graffitin muotoihin, kuten esimerkiksi taidegallerioissa myytyihin teoksiin. Hieman poikkeavasti edellä mainittu Lisa Gottlieb kuitenkin tarkoittaa graffititaiteella laittomia, spraymaalattuja kirjaimiin keskittyviä teoksia erotuksena mm. seinämaalauksista (mural). Kuten edellä käydystä keskustelusta käy ilmi, mielipiteet ja käsitteet vaihtelevat rajusti jo euroamerikkalaisessa kontekstissa. Jos meillä ei ole selkeää merkitystä käsitteille graffiti ja katutaide, niin voiko niitä edes yrittää soveltaa euroamerikkalaisen kontekstin ulkopuolelle? Kuten taidehistorioitsija John Clark on yksityiskohtaisesti osoittanut aasialaisen modernin taiteen kehittymisen osalta, visuaalisten järjestelmien siirtyminen kulttuuriselta alueelta toiselle on erittäin monimutkainen prosessi. Valikoivuus ja puolueellisuus ovat ominaisia ilmiöiden omaksumiselle, ja prosessi perustuu tekniikoiden, tyylien, muotojen ja intentioiden muokkaamiseen omiin tarkoituksiin sopiviksi.[25] Kyseessä ei yleensä ole yksinkertainen jäljentäminen, vaan visuaalinen ilmiö sopeutetaan aina olemassa olevaan kontekstiin sopivaksi. Lähtökohtaisesti kulttuurialueelta toiselle siirtynyttä ilmiötä tulisi tarkastella vastaanottavan kontekstin näkökulmasta sortumatta oletukseen, että ilmiö säilyisi muuttumattomana.

Luonnollisesti englanninkieliset alkuperäiset käsitteet leviävät jossain määrin itse ilmiön mukana, mutta niiden lisäksi tutkimuksessa on huomioitava paikalliset termit. Mutta mitä jos paikallisissakin termeissä esiintyy kaupunkikohtaisia eroja tai käytetyt muodot ja tekniikat vaihtelevat huomattavasti eri osissa maata? Esimerkiksi Manner-Kiinassa graffititaide (tuya yishu) on kaikkein yleisimmin käytetty käsite 1990-luvun puolivälissä ilmenneelle, mutta varsinaisesti vasta aivan viime vuosina kehittyneelle euroamerikkalaiseen graffititraditioon pohjautuvalle toiminnalle. Tosin poiketen euroamerikkalaisesta traditiosta etenkään shanghailaiset ja pekingiläiset tekijät eivät korosta graffititaiteen laittomuutta, vaan tekevät usein teoksiaan ns. sallituille alueille, vanerilevyille, esineille tai tilattuina teoksina. Junien tai liikennevälineiden pinnoilta graffiteja tai tageja on lähes turha etsiä – poikkeuksena tosin mm. Guangzhou ja Hongkong. Lisäksi, varsinkin Pekingissä, spraymaalatut piirrokset ovat olleet huomattavasti yleisempiä kuin kirjainten tai kiinalaisten merkkien käyttö. Kuitenkin uudet katutaiteen muodot ovat Manner-Kiinassa vielä kohtuullisen harvinaisia. Vasta aivan viime vuonna esimerkiksi Pekingin kadulle on ilmestynyt paikallisten tekijöiden julisteita ja stencilejä, joista toisinaan käytetään englanninkielisiä käsitteitä street art ja urban art. Jietou yishu on kiinalainen käännös street art -käsitteelle, mutta se eroaa kuitenkin merkitykseltään euroamerikkalaisesta vastineestaan: osalle pekingiläisistä ja shanghailaisista tekijöistä jietou yishu, kirjaimellisesti käännettynä ’katutaide’, on esimerkiksi kaduilla tapahtuvia musiikki- ja tanssiesityksiä, joilla ei ole mitään tekemistä graffitien kanssa.[26] Toisaalta shanghailainen Tin.G. ja pekingiläinen Dai Hua kokevat graffitin olevan yksi katutaiteen muoto, mutta esimerkiksi Dai Hua selkeästi liittää katutaiteeseen paljon erilaisia fyysisen esityksen muotoja, joita euroamerikkalainen graffiti- ja katutaidekeskustelu ei sisällä.[27] Osa hongkongilaisista tekijöistä vuorostaan on hyvin samoilla linjoilla euroamerikkalaisten kollegoidensa kanssa, ja heille graffitin ja katutaiteen ero perustuu lähinnä laittomuuteen sekä käytettyihin tekniikoihin ja sisältöön.[28]

On myös otettava huomioon, että joukko aktiivisia länsimaisia ja aasialaisia tekijöitä kokeeolevansa ristiriitaisessa tilanteessa, koska graffitin ja katutaiteen kahtiajako ei päde heidän tuotantoonsa. Monien tekijöiden tuotannossa on sekä laillisia että laittomia teoksia ja usein he yhdistelevät teoksissaan sekä graffitin että katutaiteen tekniikoita ja tyylejä. Tästä johtuen he eivät haluaisi erotella näitä kahta muotoa toisistaan. Myös kysymys heidän itsensä määrittelystä joko ”wraittereiksi” (writer) tai artisteiksi (graffiti/street artist) on ongelmallinen.[29] Vastaavaa jaottelua ilmenee kiinankielisissä käsitteissä tuya yishujia, graffititaiteilija, ja tuyazhe, graffitisti, mutta myös englanninkieliset termit ovat usein käytössä. Tosin osa kiinalaisista tekijöistä ei haluaisi käyttää mitään näistä käsitteistä, koska he kokevat ne turhan rajoittaviksi.[30] Tästä johtuen olen päätynyt käyttämään neutraalimpaa käsitettä tekijä (agent/creator), joka ei ota kantaa teoksen sisältöön, tyyliin tai tekniikkaan.

Tiivistäen voidaan todeta, että vaikka graffiti ja ”wraitterit” ovat käsitteinä kaikkein käytetyimpiä määrittämään tätä globaalia visuaalisen kulttuurin ilmiötä, ovat ne – alkuperästään johtuen – erittäin ongelmallisia. Etenkin graffiti on voimakkaasti negatiivisilla mielikuvilla ladattu termi, jonka merkitys vaihtelee huomattavasti. Erittäin ongelmalliseksi graffiti käsitteen tekee sen rajoittuneisuus: mikä yhdelle on graffitia, ei toiselle sitä todellakaan ole. Käytännössä akateemiseen tutkimukseen tarvittaisiinkin tarkempaa jaottelua ja uusia käsitteitä, jotta nykytilanteen tutkiminen olisi mielekästä – etenkin euroamerikkalaisen kontekstin ulkopuolella. James Elkinsin ehdotus kuvan käsitteen laajentamisesta tarjoaa mielenkiintoisen vaihtoehdon. Jos hyväksymme lähtökohdaksi hänen ehdotuksensa, että kuvat (images) voivat muodostua tekstistä (writing), piirroksesta (picture) ja notaatiosta (notation), tai mistä tahansa näiden kolmen muodon yhdistelmästä,[31] voimme käsitellä kaikkia kaksiulotteisia graffitin muotoja kuvina, joissa ilmenee tekstiä ja/tai piirroksia. Periaatteessa tämä perinteinen jaottelu tekstin ja piirroksen välillä riittäisi kattamaan valtaosan kaupunkitilassa ilmenevistä graffiteista ja katutaiteesta – paitsi ne, jotka käyttävät kolmiulotteisia elementtejä. Jos muokkaamme teoriaa edelleen ja korvaamme notaation objekteilla, jotka voivat olla mistä materiaalista tahansa, voimme lähestyä myös uusimpia katutaiteen kolmiulotteisia muotoja sisältäviä teoksia kuvina (ks. kaavio 1, urbaani taide kuvina).

Lisäksi, jos pyrimme huomioimaan paremmin todellisuuden, jossa sekä lailliset että laittomat muodot ovat olemassa, voisimme lähestyä asiaa graffiteja ja katutaidetta hieman neutraalimmalla ja vähemmän käytetyllä käsitteellä urbaani taide (urban art). Jos hyväksymme näkökulman, että ’taiteen’ ei tarvitse aina olla esteettisesti miellyttävää, voi urbaani taide sisältää kaupunkitilassa nykyään esiintyvät erilaiset visuaalisen ilmaisun muodot, jotka tuottavat jonkinasteisen havaittavan jäljen tai merkinnän fyysiseen tilaan: uusimmat lasertagit,[32] tarrat, seinämaalaukset, julisteet ja kolmiulotteiset teoksetkin. Tällöin tekijät, joiden tuotannossa ilmenee sekä graffiteiksi että katutaiteeksi luokiteltavia teoksia, voisivat välttää ristiriitaisen valintatilanteen oman tuotantonsa määrittelystä.

Käsitteen eduksi voidaan katsoa myös se, että se ei rajaa tilallista käsitystä niin voimakkaasti kuin katutaide tai kaupunkitaide. Toisin sanoen myös teokset, jotka on tehty sisätiloihin, kuten mm. parkkihalleihin, kahviloihin ja taidegallerioihin, voidaan käsittää urbaaniksi taiteeksi. Lisäksi kaupunkien ulkopuolella, esimerkiksi rautateiden ja moottoriteiden rakenteissa, ilmenevät teokset voivat edustaa urbaania taidetta, koska ne ilmenevät urbaaniksi luokiteltavan infrastruktuurin fyysisissä rakenteissa. Lähtökohtaisesti urbaani taide on ruohonjuuritasolta nousevaa luovaa toimintaa, joka pääsääntöisesti ilmenee virallisten instituutioiden ja järjestelmien ulkopuolella. Se voi kuitenkin olla yhteiskunnallisesti rakentavaa ja edustaa erilaisia esteettisiä, yhteisöllisiä, poliittisia ja ekologisia arvoja. Vaikka urbaanin taiteen käsitettä voidaan kritisoida liian epämääräiseksi, on se laajemman ja neutraalimman perspektiivinsä ansiosta jopa helpommin sovellettavissa esimerkiksi aasialaisissa kaupungeissa esiintyvien visuaalisen kulttuurin muotojen tarkasteluun. Urbaanin taiteen tarkempi merkitys ja sen sisältämät muodot voidaan määritellä jokaisesta kulttuurikontekstista käsin riippuen siitä, mitä käsitteitä kontekstissa käytetään ja missä merkityksessä. Urbaanin taiteen tarkastelu kuvina, jotka voivat sisältää piirroksia, kirjoitusta ja objekteja, mahdollistaa todellisen tilanteen ennakkoluulottoman havainnoinnin visuaalisen kulttuurin tutkimuksen kautta. Kuten visuaalisen kulttuurin tutkija Irit Rogoff on todennut, visuaalisen kulttuurin tutkimus sisältää kuvien analysoinnin lisäksi kysymykset näkemisestä, tuotannosta, voimasuhteista ja esteettisistä arvoista. Lisäksi sen avulla voidaan tutkia kuinka kulttuurilliset merkitykset muodostuvat intertekstuaalisessa tilassa, jossa kuvat, äänet ja tila vaikuttavat toisiinsa.[33] Väitän, että tämä näkemys on olennainen lähtökohta kaupunkitaiteen eri muotojen ymmärtämiseksi, koska ne useimmiten ilmenevät julkisessa kaupunkiympäristössä ja niiden merkitys muodostuu jatkuvassa vuorovaikutussuhteessa yhteiskunnallis-poliittisen tilanteen ja kulttuurin eri osa-alueiden kanssa. Vuorovaikutus ilmenee selkeästi itse teoksista, koska niissä esiintyy sekä korkea- että populaarikulttuurista lainattuja hahmoja (mm. Mona Lisa, Mikki Hiiri, Karvinen) sekä yhteiskunnallisia ja poliittisia kannanottoja tai niiden yhdistelmiä. Oheiset Edward Munchin (1863–1944) Huuto -maalausta referoivat, ydinvoimaa vastustavat kuvat ovat tästä hyvä esimerkki (ks. kuvat 1 ja 2). Toisin sanoen, teosten visuaalinen analyysi on olennainen lähtökohta urbaanin taiteen ymmärtämiseksi, mutta se ei yksin riitä. Lisäksi on huomioitava nykyinen intertekstuaalinen kaupunkitila, jossa kuvat ilmenevät. Japanilaisen katastrofin kommentoiminen norjalaisen taiteilijan maalauksesta lainatulla hahmolla Istanbulissa ja Tampereella tuo esille urbaanin taiteen kansainvälisyyden ja transkulttuurillisuuden. Urbaanin taiteen ilmenemisen Kiinassa tekee erittäin kiinnostavaksi sen suhde kiinalaiseen kulttuuriperintöön: Kiinassa on ollut vahva traditio julkiseen tilaan tehdystä kirjoittamisesta, jota on arvostettu niin esteettisesti kuin yhteiskunnallisestikin. Julkisen kirjoittamisen arvostus pohjautuu musteella ja siveltimellä kirjoitetun kalligrafian (shufa) asemaan arvostetuimpana taidemuotona.[34] Esteettisin perustein erittäin arvostettuja ovat olleet myös tunnettujen henkilöiden tai runoilijoiden kalligrafioista vuorien seinämiin ja kiviin kaiverretut jäljennökset, kivikaiverrukset (shike). Kaiverretut tekstit ovat yleensä olleet runoja, paikassa käyntiin liittyviä kommentteja tai uskonnollisia kappaleita. Erilaisia esimerkkejä on säilynyt aina Tang-kaudelta (618–907) saakka, ja niiden kalligrafian tyylikkyyttä on ihailtu sukupolvien ajan (ks. kuva 3).

Käytännössä kivikaiverruksissa yhdistyvät kaksi kirjoittamisen eri tasoa ja vaihetta. Siveltimellä ja musteella useimmiten paperille kirjoitettu teksti on kalligrafia, taideteos, jossa yksilön siveltimenjälki on ollut olennainen esteettinen arvo. Teoksen ovat kuitenkin kiveen jäljentäneet ja kaivertaneet anonyymit artesaanit, joiden taidon tärkein mittari on ollut jäljennöksen yhdenmukaisuus alkuperäisen kanssa. Ensimmäinen vaihe edustaa siis taidetta, jälkimmäinen ns. käsityötä. Lopputulos, kivikaiverrus, nähdään kuitenkin pääasiassa alkuperäisen kirjoittajansa itseilmaisun välineenä ja täten esteettisenä, julkisena taideteoksena.

Toinen osa-alue, poliittinen julkinen kirjoittaminen siveltimellä, on ollut erittäin merkittävässä osassa 1900-luvulla ja etenkin puhemies Mao Zedongin hallintokaudella (1949–1976). Poliittisia ja yhteiskunnallisia iskulauseita kirjoitettiin runsaasti julkisiin ja puolijulkisiin tiloihin kulloisenkin kampanjan tukemiseksi. Kirjoitustehtäviin valittiin henkilöitä, jotka hallitsivat kalligrafian hyvin, koska tekstin oli täytettävä myös esteettiset kriteerit. Suoraan seiniin kirjoitettujen tekstien lisäksi yksityishenkilöiden käsin kirjoittamat seinälehtiset (dazibao), joita tehtiin varsinkin Kulttuurivallankumouksen aikana (1966–76), olivat tärkeä poliittisen kirjoittamisen muoto. Pääasiassa musteella ja siveltimellä paperille kirjoitetut tekstit kommentoivat ajankohtaisia poliittisia ja yhteiskunnallisia tapahtumia ja ne ripustettiin julkisiin tiloihin muiden luettavaksi. Osa julisteista oli hyvin nopeasti ja karkeasti kirjoitettuja, mutta joissakin tapauksissa kalligrafia saattoi olla niin onnistunutta, että julisteita kerättiin talteen. Kirjoittamisen lisäksi julkisiin tiloihin tehtiin myös poliittisia seinämaalauksia sivellintekniikalla. 1950-luvun loppupuolella Jiangsun ja Zhejiangin maakunnat tulivat kuuluisiksi seinämaalausten runsaudesta; joissakin kylissä lähes kaikki julkiset pinnat oli maalattu poliittisin kuvin.[35]

Omana poliittisen kirjoituksen ja taiteen osa-alueena voitaisiin pitää puhemies Maon tekstejä, niin poliittisia kirjoituksia kuin runojakin. Maon kalligrafiaa ihailtiin ja hänen käsityksensä nostettiin ideologian perusopeiksi. Maon tekstejä jäljennettiin ahkerasti eri muodoissa julkisiin tiloihin ja vuorten seinämiin erityisesti Kulttuurivallankumouksen aikana. Useita esimerkkejä on edelleen nähtävissä ympäri Kiinaa (ks. kuva 3). Vaikka jäljennökset pyrittiin edelleen tekemään mahdollisimman tarkasti, kivikaiverrukset on usein tehty koneellisesti, ja jälki on huomattavasti karkeampaa kuin vanhemmissa käsin jäljennetyissä kivikaiverruksissa.[36] Työn epätarkkuus ei sinällään vähennä Maon kalligrafian vankkumatonta arvostusta, mutta se voi vaikuttaa kokonaisuutta tarkastelevan henkilön esteettiseen kokemukseen. Luonnollisesti Kiinassa on ollut – ja on edelleen – lukuisia muitakin julkisen kirjoituksen muotoja. Yksi perinteisimmistä on kalligrafian käyttö yksityisten ja julkisten rakennusten (mm. kauppojen, ravintoloiden, temppeleiden, palatsien, puutarhojen, paviljonkien ja yritysten) nimikylteissä, jotka useimmiten ovat kaiverrettu eri materiaaleihin kalligrafian jäljennöksinä. Mitä kuuluisempi ja taitavampi henkilö kalligrafian on tehnyt, sitä arvostetumpi se on. Tällaisia kalligrafiaan perustuvia esimerkkejä on vielä runsaasti näkyvillä varsinkin kaupunkien perinteisimmissä osissa, vaikka kaupunkikulttuuri on huomattavasti teknisesti kehittynyt ja sähköiset valomainokset ovat yleistyneet. Perinteisen kalligrafian asema julkisessa tilassa on edelleen vahva. Hyvin yleismaailmallinen julkisen kirjoittamisen muoto on nimien ja päivämäärien kaivertaminen turistikohteisiin ja se on voimakkaasti läsnä myös Kiinassa, vaikkakin pintamateriaali voi käytännön syistä poiketa euroamerikkalaisesta (ks. kuva 4). Toinen epävirallinen ja laiton kirjoittamisen muoto on erittäin yleisesti läsnä oleva palveluiden ”mainostaminen”. Useimmiten sabluunan avulla maalatut puhelinnumeroiden ja kirjoituksen yhdistelmät tarjoavat erilaisia käytännön palveluita, kuten mm. porauspalvelujen sekä väärennettyjen todistusten laatimista (ks. kuva 5).[37] Virallisen tahon julkista kirjoitusta vuorostaan edustavat purettaviksi määrättyjen rakennusten seiniin kirjoitetut chai-merkit. Kaikki edellä mainitut muodot ovat julkista kirjoittamista tai maalaamista, mutta voitaisiinko mitään niistä määritellä graffiteiksi? Niiden motiivit, tekijät, intentiot, tekniikat ja arvottamisen perusteet eroavat valtaosin toisistaan huomattavassa määrin. Mitä saavuttaisimme sillä, jos yksinkertaistaen vetoaisimme perusoletukseen, että kaikki kirjoitetut ja piirretyt merkinnät mille tahansa pinnalle edustavat graffiteja maan omasta traditiosta huolimatta? Käytännössä nämä muodot selkeästi osoittavat Jack Stewartin ehdotuksen perinteisestä ja modernista graffitista sopimattomaksi kiinalaiseen kulttuuris-historialliseen kontekstiin. Esimerkiksi kivikaiverrusten kohdalla Stewartin näkemys traditionaalisista graffiteista epäesteettisinä ja anonyymeinä teoksina ei yksinkertaisesti päde. Lisäksi kiinalaisessa keskustelussa käsitettä tuya, joka on vastine termille graffiti, ei käytettäisi tarkoittamaan näistä kuin epävirallisesti raapustettuja tai kirjoitettuja muotoja, kuten palveluiden mainontaa tai tageja. On kuitenkin otettava huomioon, että tuya tarkoittaa myös huonoa käsialaa ja lasten tekemiä piirroksia, joten sen merkitys ei ole aivan yhteneväinen graffiti käsitteen kanssa.

Merkitykseltään positiivisempi on yleisesti käytetty käsite graffititaide (tuya yishu), jonka nimenomaisena tavoitteena on korostaa tekniikan taiteellisuutta erotuksena töhrintään ja lasten piirroksiin. Kiinalaiset eivät kuitenkaan käytä käsitettä siveltimillä tehdyistä poliittisista kirjoituksista tai seinämaalauksista, kivikaiverruksista puhumattakaan. Pekingiläisten ja shanghailaisten tekijöiden keskuudessa graffititaiteen yleisin määrite on ollut spraymaalin ja tussikynän käyttö riippumatta tilasta tai pintamateriaalista.[38] Toisin sanoen myös kankaille, vanerilevyille tai esineisiin tehdyt piirroksiin keskittyvät teokset edustavat graffititaidetta, vaikka ne eivät olekaan laitonta julkiseen tilaan kohdistuvaa toimintaa. Pelkästään tekniikkaan perustuva määrittely ei kuitenkaan ole enää pätevä, koska spraymaalin suosiosta huolimatta osa tekijöistä käyttää sivellintekniikkaa. Käsitteiden eroavaisuuden vuoksi onkin hedelmällisintä jaotella nykyään ilmenevät julkisen kirjoittamisen ja taiteen muodot kiinalaisessa kontekstissa lähinnä muotojen kotoperäisyyden ja ilmenemisen ajankohdan perusteella. Tällöin voimme muodostaa kaksi laajempaa käsitettä, kotoperäiset julkisen kirjoittamisen ja maalauksen muodot sekä urbaani taide. Ensimmäinen ryhmä voitaisiin intentioiden, tekniikan, tyylin, sisällön ja sijainnin mukaan jaotella pienempiin osa-alueisiin: kalligrafian eri variaatiot (mm. kivikaiverrukset), poliittiset kirjoitukset, poliittiset seinämaalaukset, virallisten tahojen julkiset kirjoitukset (mm. chai-merkit) sekä epäviralliset raapustelut (mm. nimet turistikohteissa) ja ilmoitukset. Urbaani taide vuorostaan kattaisi 1990-luvun puolivälistä lähtien Kiinassa ilmenneet, euroamerikkalaiseen moderniin graffitiin ja katutaiteeseen pohjautuvat visuaaliset muodot, jotka ilmenevät pääsääntöisesti virallisten instituutioiden ulkopuolella julkisessa kaupunkitilassa ja perustuvat nuorten tekijöiden oma-aloitteisuuteen. Tarkemman urbaanin taiteen jaottelun tulisi perustua kyseisen kaupungin tekijöiden intentioihin, tekniikkaan, tyyliin, sisältöön ja sijaintiin sekä huomioida paikallinen poliittinen ja kulttuuris-historiallinen konteksti, kuten esimerkiksi paikallinen lainsäädäntö. Pekingin osalta urbaanin taiteen historia alkaa jo 1990-luvun puolivälistä, jolloin nykytaiteilija Zhang Dali palasi Bolognasta Pekingiin ja toi tullessaan kiinnostuksensa urbaaniin taiteeseen. Zhang oli Italiassa tutustunut paikalliseen graffitikulttuuriin ja tehnyt siellä ensimmäisen versionsa sittemmin tunnetuksi muodostuneesta hiuksettoman miehen profiilista, joka itse asiassa oli hänen omakuvansa (zhe ge fuhao jiushi wo ge ren de rentou).[40] Palattuaan Pekingiin Zhang Dali jatkoi profiilikuvan spraymaalaamista anonyymisti öisin ympäri kaupunkia ja etenkin purettaviksi tuomittujen rakennusten seiniin. Vuonna 1998 Zhang kehitti ideaansa pidemmälle ja hakkautti profiilikuvan aukoiksi osittain purettujen talojen seiniin. Näiden aukkojen läpi näkyy usein muita rakennuksia tai Zhang itse poseeraamassa aurinkolasien taakse naamioituneena. Vuosina 1995–2005 tehdyt lukemattomat, valokuvin dokumentoidut spraymaalatut versiot sekä aukoiksi hakatut teokset muodostavat teossarjan Dialogi (Duihua), jonka on kansainvälisestikin katsottu edustavan kiinalaista nykytaidetta. Zhang käytti profiilikuvaansa myös muissa tekniikoissaan, kuten esimerkiksi neonputkea ja maalaustekniikoita yhdistävissä teoksissa.[41] Monipuolisuutensa ansiosta Zhang Dali antoi mielenkiintoisen alun urbaanin taiteen kehittymiselle Pekingissä: hän käytännössä nosti ilmiön osaksi nykytaidetta jo sen ensi metreillä ja edisti piirroksen muodostumista hallitsevaksi muodoksi.

Varsinaisesti spraymaalattuja teoksia alkoi Pekingissä kuitenkin ilmetä vasta 2000-luvun puolivälissä. Vaikka muitakin populaareja paikkoja oli, erityisen suosituiksi muodostuivat taidealueet, kuten mm. 798-taidealue, joissa saattoi käydä maalaamassa kohtuullisen huoletta, ilman pelkoa rangaistuksista. Tosin suhtautuminen vaihteli yhteiskunnallisesta tilanteesta riippuen ja esimerkiksi ennen Olympialaisia 2008 valvonta kiristyi taidealueillakin.[42] Yleistäen voi todeta, että pekingiläiset aktiiviset tekijät ovat tähän saakka mielellään voimakkaasti korostaneet teostensa asemaa itseilmaisuun perustuvana taiteena sekä niiden epäpoliittisuutta.[43] Käytännössä tämä voi osittain selittää piirrosten ja mielikuvituksellisten hahmojen suosiota kirjainten tai kiinalaisten merkkien sijaan. On syytä muistaa, että vaikka poliittinen julkinen kirjoittaminen ei ole enää niin hallitsevassa asemassa, sitä edelleen ilmenee kaupunkitilassa. Piirrosten tekeminen tekstien sijaan on ollut looginen valinta, kun on haluttu erottua sekä poliittisen kirjoittamisen että kalligrafian perinteisistä muodoista. Lisäksi piirroksissa korostuu, että teokset ovat itseilmaisuun perustuva taidetta, sillä tekniikka tarjoaa huomattavasti enemmän vaihtoehtoja luovalle toiminnalle. Täten piirrokset lähestyvät entistä enemmän kiinalaista nykytaidetta, jossa karkeasti yleistäen mm. väreillä, kuvallisuudella, piirroksilla, valokuvilla ja objekteilla on edelleen merkittävämpi asema kuin tekstillä. Kuten olen aiemmin yksityiskohtaisesti selvittänyt, nykytaiteen ja urbaanin taiteen vuorovaikutus on Manner-Kiinassa selkeästi havaittavissa.[44] Pekingin muodostuminen kiinalaisen nykytaiteen tärkeimmäksi keskukseksi on osaltaan edesauttanut urbaanin taiteen kokemista itseilmaisuun perustuvana taiteena, ei vandalismina tai yhteiskunnallisena kapinana. Kiinalaisen nykytaiteen räjähdysmäisesti kasvanut kansainvälinen suosio monipuolisti taiteen kenttää ja kasvatti taiteellisten ammattien suosiota nuorten keskuudessa. Taidealueista muodostui vuosina 2006–2008 erittäin suosittuja turistikohteita niin kiinalaisten kuin ulkomaistenkin kävijöiden keskuudessa ja niihin keskittyi nykytaiteen lisäksi monenlaista taiteellista toimintaa: animaatiostudioita, keramiikkapajoja, vaatesuunnittelijoita, mainostoimistoja yms. Sekä fyysisesti että henkisesti taidealueet olivat tiloina mitä sopivimpia myös urbaanin taiteen muotojen ilmenemiseen ja muotoutumiseen. Toisaalta, pekingiläisten tekijöiden mieltymys pelkästään ääriviivoilla piirrettyihin tai yksinkertaisesti väritettyihin hahmoihin voi osittain pohjautua Zhang Dalin antamaan esikuvaan (ks. kuva 7). Vastaavat hahmot eivät nimittäin ole yhtä suosittuja Shanghaissa.

Urbaanin taiteen kenttä on Shanghaissa nuorempi kuin Pekingissä eikä sen syntyhistoriaa voi määrittää yhtä tarkasti. Yleisin arvio ensimmäisten teosten ilmenemisestä on 2000-luvun alkuvuodet. Shanghaissa erittäin suosituksi on viimeisten neljän vuoden aikana muodostunut M50 -taidealueelle johtava Moganshanlu -katu, jonka satoja metriä pitkät seinämät ovat toimineet täysin turvallisena ”galleriana” urbaanille taiteelle. Tällä alueella on ollut helppo seurata ja esitellä uusia tyylejä. Ilmiön kehittymiseen ovat selkeästi vaikuttaneet kaupungissa toimivat eurooppalaiset tekijät, joita on noin puolet aktiivisista tekijöistä.[45] Käytännössä ulkomaalaisten tekijöiden läsnäolo ilmenee tyylien kansainvälisyytenä sekä kirjoitukseen keskittyvien teosten näkyvyytenä. Vaikka paikalliset tekijät suosivatkin piirrosten tekemistä etenkin laillisella Moganshanlu -kadulla, ovat ulkomaiset tekijät koettaneet tuoda esiin euroamerikkalaisen graffitin perusideoita kirjoitustyyleistä ja turvattujen alueiden ulkopuolella toimimisesta.

Voisi olettaa, että Kiinassa kiinalaisten merkkien käyttö olisi olennainen osa paikallista urbaania taidetta. Näin ei kuitenkaan ole, vaikka kiinalaisten merkkien käyttö onkin asteittain yleistymään päin. Kiinalaisen tekstin vähyyttä on perusteltu pääasiassa ulkomaisten, latinalaisiin aakkosiin perustuvien tyylien seuraamisella sekä kiinalaisten merkkien visuaalisen muokkaamisen vaikeutena.[46] Kiinalaisen kalligrafian parissa on kehittynyt monia tyylejä, joista osa on hyvinkin vauhdikkaita ja innovatiivisia. Kuitenkin kaikkien näiden tyylien lähtökohtana on kaksiulotteinen kirjoittaminen. Kiinalaisten merkkien muokkaaminen kolmiulotteiseksi onkin haastavampaa kuin latinalaisten aakkosten modifiointi. Toisaalta, on otettava huomioon, että latinalaiset aakkoset ovat kiinalaisille hyvin sekundaarinen, kiinan kielen ääntämykseen tai ulkomaisiin kieliin liittyvä oppimisväline. On siis vallan ymmärrettävää, että ne eivät tarjoa kiinalaisille tekijöille samanlaista itseilmaisun ja luovuuden metodia kuin piirrokset. Tästä johtuen teosten arvotus myös poikkeaa euroamerikkalaisesta traditiosta: kiinalaisten urbaanin taiteen tekijöiden keskuudessa piirroksilla koetaan olevan enemmän taiteellista arvoa kuin tekstillä.

Kun kiinalaiset tekijät ilmaisevat toiveensa kiinalaisemman tyylin kehittämisestä urbaanille taiteelle, eivät he aina pysty selkeästi hahmottelemaan mitä se voisi käytännössä olla.[47] Kuitenkin viittaukset Pekingin kiinalaisemmasta tyylistä sekä latinalaisten aakkosten ja kiinalaisten merkkien käytön vähyys teoksissa antavat ymmärtää, että urbaanin taiteen kiinalaisuus on ennen kaikkea sen sisältöön liittyvä ominaisuus. Toisin sanoen, esimerkiksi kiinalaiseen kulttuuriperimään ja yhteiskuntaan liittyvien teosten koetaan edustavan kiinalaista tyyliä. Teoksissa onkin toisinaan havaittavissa kiinalaiseen taiteeseen ja kulttuuriin viittaavia visuaalisia teemoja, esimerkiksi pandoja, temppeleitä, ns. yin-yang -symboleita, kiinalaisia henkilöitä ja Peking-oopperan kasvomaalauksia (ks. kuva 8). Nämä eivät kuitenkaan ole vielä hallitsevia, mutta selkeästi nouseva trendi. Lisäksi, vaikka teoksessa olisi kiinalaisia merkkejä tai symboleja, ei voida olettaa tekijän välttämättä olevan kiinalainen. Esimerkiksi ranskalainen Dezio käyttää usein taidokkaasti kiinalaisia merkkejä teoksissaan.[48] Tarkemmassa tietyn kaupungin tyylin ja sen kehittymisen tarkastelussa olisi siis otettava huomioon visuaalisen analyysin lisäksi myös tekijöiden kansallisuudet. Tällöin voidaan paremmin havainnoida mikä on paikallisten toimijoiden tyyli verrattuna kansainväliseen kenttään. Euroamerikkalaisessa traditiossa modernin graffitin ja katutaiteen näkeminen ainoastaan laittomana aktivismina on mielestäni ylikorostunutta eikä vastaa nykyistä 2000-luvun todellisuutta. Sallittuja alueita, erilaisia projekteja ja tapahtumia sekä tilaustöitä tehdään ympäri Eurooppaa, myös meillä Suomessa. Urbaanin taiteen laillisuus tai laittomuus Kiinassa ei ole yksiselitteinen asia, vaan riippuu esimerkiksi kaupungin omasta lainsäädännöstä. Kiinan laissa ei ole varsinaisesti kriminalisoitu urbaania taidetta rikoksena, kuten meillä Suomessa, mutta vandalismi ja julkisen omaisuuden tuhoaminen ovat tuomittavia tekoja. Urbaania taidetta ei kuitenkaan yksiselitteisesti pidetä vandalismina, vaan näkemykset vaihtelevat jopa yksittäisen kaupungin sisällä riippuen ennen kaikkea teosten paikasta ja sisällöstä. Jos urbaania taidetta tehdään tilaustyönä, sallituilla alueilla, purkutyömailla tai vanerilevyille ja muille erillisille objekteille, ei kyseessä ole minkäänlainen vandalismi. Toisaalta, mitä yhteiskunnallisesti arvostetumpi paikka on kyseessä, esimerkiksi kallis asuinalue, tai jos teoksen sisältö on selkeästi poliittinen, sen vakavammin viranomaiset suhtautuvat asiaan.

Kiinalaiset tekijät pitäytyvät usein sallittavuuden tai korkeintaan paheksuttavuuden rajoissa välttäen liian kriittisiä paikkoja ja teosten sisältöä. Valtaosa shanghailaisista ja pekingiläisistä tekijöistä korostaa teosten taiteellisuutta. He eivät näe mitään poliittista teoksessa, jonka pääaiheena on mielikuvitushahmoja, abstraktia kolmiulotteista viivan käyttöä, pandoja, maisemia, eläimiä, kukkia yms. Yhteiskunnallisesti kantaaottavia teemoja, kuten ilmastonmuutosta tai onnettomuuksia ei välttämättä myöskään pidetä ensisijaisesti poliittisina kannanottoina – eiväthän ne ole suoranaisesti suunnattu kansallisen hallinnon kritisoimiseksi. Lisäksi poliittinen aihe tai kommentti ei välttämättä ole hallintoa vastustava, vaan jopa sitä tukeva, kuten shanghailainen esimerkki Moganshanlu -kadulta osoittaa (ks. kuva 9). Aivan viime vuosina poliittisia ja yhteiskunnallisia kannanottoja on kuitenkin ilmestynyt kaduille.[49] Kriittisimmät teokset poistetaan kohtuullisen nopeasti, joten niiden näkyvyys ja dokumentointi on huomattavasti vähäisempää kuin muiden teosten. Esimerkkinä mainittakoon viime vuoden heinäkuussa tapahtuneeseen vakavaan luotijunaonnettomuuteen liittynyt teos Shanghai Jiao Tong yliopiston lähistöllä, joka peitettiin nopeasti. Käytännössä kyse on kuitenkin useimmiten hyvin lievästä rikkomuksesta, ei vakavasta rikoksesta. Pekingissä ja Shanghaissa mahdollinen sanktio urbaanin taiteen tekemisestä on yleensä teoksen määrääminen poispestäväksi tai, esimerkiksi Suomeen verrattuna, kohtuullisen pienet sakot.[51] Vain satunnaisesti tekijä on saattanut päätyä viettämään yön paikallisella poliisiasemalla.[52] Poikkeustapauksena mainittakoon kahden henkilön pidätys Hongkongissa keväällä 2011 Ai Weiwein vapauttamista vaatineiden teosten luomisesta.[53] Tapaus osoittaa selkeästi kuinka teosten sisällöllä on välitön yhteys niiden arvioimiseen poliittisesti kantaaottavina.

Teoksen poliittisuus ei kuitenkaan riipu yksin sisällöstä. Sisällöltään ensisijaisesti epäpoliittinen teos voi sijaintinsa ja teettäjänsä motiivien perusteella olla tulkittavissa poliittiseksi. Tästä hyvänä esimerkkinä ovat Pekingin kaupungin viranomaisten tilaamat teokset Olympialaisten juhlistamiseksi kesällä 2008. Etukäteen tarkistetut teokset tehtiin niille varatuille seinille. Osa teoksista ilmensi haluttua sanomaa urheilijoiden kuvilla, olympiasoihduilla ja kansallisilla symboleilla, mutta osa oli teemaan liittymättömiä ja sisällöltään epäpoliittisia (ks. kuva 10). Sijaintinsa vuoksi kaikkia teoksia voi lähtökohtaisesti pitää hallintoa tukevina poliittisina teoksina. Osa paikallisista tekijöistä kritisoikin teoksia pelkkänä propagandana.[54] Väittäisin kuitenkin, että ennen kaikkea sisältönsä vuoksi kuvan 10 abstrakti viivasommitelma ei ole kuitenkaan yhtä poliittisesti latautunut kuin samalle seinälle maalattu Olympialaisten virallinen tunnuslause ”One World, One Dream”. Kiinassa onkin mielestäni aivan ensisijaisen tärkeää kiinnittää tarkempaa huomiota teosten konkreettiseen sisältöön, fyysiseen sijaintiin, tekijään ja hänen intentioihinsa sekä mahdolliseen teettäjään teosten merkityksen määrittämiseksi eikä yksinkertaistaen pitää kaikkea urbaania taidetta poliittisena tai edes yhteiskunnallisena kapinana. Pystymme paremmin huomioimaan tällaisia teosten sisällön, sijainnin sekä intentioiden vuorovaikutussuhteesta ilmeneviä merkityksellisiä eroja, jos hyväksymme ehdotukseni laajemman ja neutraalimman käsitteen, urbaanin taiteen, käytöstä. Samoin voimme perusteellisemmin tarkastella mitkä ilmiöön liittyvät tekniikat, teemat ja tyylit ovat todellakin transkulttuurillisia, eli ymmärrettävissä kulttuurisesta kontekstista riippumatta, ja mitkä ovat omiin, kiinalaisiin tarpeisiin muokattuja – etenkin jos huomioimme tekijöiden kansallisuuden. Kykenemme myös selkeämmin arvioimaan millaisia kulttuurillisia, esteettisiä, ekologisia, inhimillisiä ja yhteiskunnallisia arvoja teokset tai niiden tekijät tuovat esiin, kun emme rajoita tutkimustamme euroamerikkalaisen tradition perusteella vaan lähestymme ilmiötä sen omasta kulttuuris-historiallisesta taustasta käsin. Artikkelissa perehdytään maan vaikutusvaltaisimpiin arkkitehteihin 1930-luvulla kuuluneen professori J. S. Sirénin toimintaan Suomen Kansallisteatterin hyväksi. J. S. Sirénin suunnitteleman Eduskuntatalon valmistuttua sen lähiympäristöä ryhdyttiin järjestelemään. Lähes kaikissa kulttuurilaitoksissa oli halua päästä muuttamaan sinne. J. S. Sirén olisi sijoittanut Eduskuntatalon edustalle Kansallisteatterin, suunnilleen kohtaan, jossa nyt seisoo Musiikkitalo.

Tässä artikkelissa tehdään kaksi empiiriseen tutkimukseen perustuvaa, tarkoin rajattua avausta siihen vaikutusmahdollisuuksien kenttään, joka Kansallisteatterilla oli kilpailussa kaupungin keskustan uutta painopistettä suunniteltaessa. Samalla tuodaan esiin uutta tietoa arkkitehti J. S. Sirénistä.

J. S. Sirénin toiminta Suomen Kansallisteatterin hyväksi on häntä koskevissa tutkimuksissa ja kirjoituksissa tähän mennessä jäänyt täysin huomioimatta. Tämä lienee johtunut siitä, että hän ei sitä itse maininnut matrikkelitiedoissaan, joihin kirjoittajat ovat Sirénin töitä, luottamustoimia ja harrastuksia kartoittaessaan nojautuneet.

Tämä teksti perustuu Suomen Kansallisteatterin rakennushistorian tutkimustyön yhteydessä läpi käymääni arkistoaineistoon. J. S. Sirénin muun toiminnan osalta olen tukeutunut muiden tekemiin tutkimuksiin. J. S. Sirén valittiin Suomen Kansallisteatterin Oy:n hallintoneuvoston jäseneksi marraskuussa 1936, professori Viljo Tarkiaisen ilmoitettua, ettei halunnut enää tulla uudelleen valituksi.[2] Tämän voisi tulkita siten, että kotimaisen kirjallisuuden professori Tarkiainen teki tilaa Eduskuntatalon lähiympäristöä Kansallisteattereineen suunnittelevalle Sirénille vireillä olleen tontti- ja uudisrakennusajatuksen johdosta. Hallintoneuvoston puheenjohtaja oli Kansallisteatterin rakennuksen 1900–1902 ja sen laajennuksen 1920-luvun lopulla suunnitellut arkkitehti Onni Tarjanne.[3] Sirén valittiin varapuheenjohtajaksi helmikuussa 1938, saman vuoden alussa kuolleen kirjailija Jalmari Finnen tilalle.[4] Puheenjohtajaksi Sirén valittiin 1945, kun 80 vuotta täyttänyt  Onni Tarjanne “katsoi sopivammaksi, että nuoremmat voimat nyt astuisivat johtoon.”[5] Sirén vuorostaan hoiti tehtävää 1961 tapahtuneeseen kuolemaansa asti.[6]

Aloittaessaan Kansallisteatterin hallintoneuvoston jäsenenä, Sirén oli Teknillisessä korkeakoulussa nykyaikaisen arkkitehtuurin professori ja kansainvälisesti tunnettu vuonna 1931 valmistuneen Eduskuntatalon arkkitehti. 1930-luvun puolivälissä oli myös rakenteilla Helsingin yliopiston päärakennuksen suuri laajennustyö Sirénin suunnitelmien mukaan.

Myös Suomen Kansallisteatterin Oy halusi J. S. Sirénin ajamaan etujaan Helsingin laajenevaa keskustaa suunniteltaessa. Teatterin johtokunta oli kääntynyt Sirénin puoleen jo hieman aiemminkin, teatterin yleisötilojen sisustuksen ajanmukaistamista koskevissa kysymyksissä, joita käsitellään tässä artikkelissa myöhemmin.

Sirénin vaikutusvalta Eduskuntatalon lähiympäristön suunnittelussa oli Kansallisteatterille hyvin tärkeää, mutta hallintoneuvoston jäsenyys oli merkittävää myös Sirénille itselleen. Hän halusi saattaa Eduskuntatalon lähiympäristöineen valmiiksi näkemyksensä mukaan, ja siihen lähiympäristöön sopi Suomen Kansallisteatteri. Sirén oli myös kiinnostunut näyttämötaiteesta, vaikka toimikin näkyvämmin arkkitehtuurin ja suomalaisen taideteollisuuden kehittämisen hyväksi.
Sirén oli jo Eduskuntatalon rakennussuunnittelun yhteydessä esittänyt suunnitelman sen lähiympäristön rakentamisesta, mukaan luettuna rakennuksen edessä nykyisen Mannerheimintien kohdalla ja sen itäpuolella sijaitseva alue. Kyse on siten myös Töölönlahden alueesta, jonka suunnittelu kokonaisuutena on, kuten yleisesti tunnettua, osoittautunut mahdottomaksi tehtäväksi. Riitta Nikula on tämänkin alueen varhaisen asemakaavahistorian tutkinut perusteellisesti.[7] Eduskuntatalon kohdalle ja sen välittömään lähiympäristöön olisivat 1910-luvulla olleet – teattereita lukuun ottamatta –  innokkaasti tulossa lähes kaikki keskeiset kulttuurilaitokset: ooppera, konserttitalo, keskuskirjasto, taidemuseo ja taideteollisuusmuseo sekä taideteollisuus- ja käsityöläiskoulu. Lähellä olivat vuonna 1916 avattu Kansallismuseo ja Hakasalmen huvilassa toiminut Kaupunginmuseo. Vuonna 1925 järjestetyn suunnittelukilpailun tavoitteena oli ollut löytää asemakaava kaupungin liikekeskustan laajentamiseksi sekä uuden “henkisen keskustan” luomiseksi. Huomio keskitettiin kaupungista länteen johtavan maantien leventämiseen ja uuteen linjaukseen, ja alueen vanhojen toimintojen ja rakennusten (mm. ratapihan tavara-aseman makasiinien) oli viimein väistyttävä uusien tieltä. Kilpailun voittaja, arkkitehti Oiva Kallio, sai jatkaa suunnittelua yhdessä kaupungin asemakaavaosaston kanssa. Rakentaminen kuitenkin alkoi yksitellen tehdyillä asemakaavamuutoksilla. 1933 Helsingin kiinteistölautakunta tilasi J. S. Siréniltä järjestelyehdotuksen rakenteilla olleen uuden Postitalon ja Eduskuntatalon väliselle Turuntien (nykyisen Mannerheimintien) osalle ja näiden rakennusten lähiympäristön valmiiksi saattamiseksi.[8] Sirénin suunnittelutyön aikana käynnistyi lehdistössä keskustelu uuden teatterirakennuksen ja toisaalta konserttitalon rakentamisen tarpeesta ja sijoituksesta. Kysyttäessä asemakaavaa suunnitelleelta arkkitehti Oiva Kalliolta hän ehdotti Kansallisteatterin sijoittamista suunnilleen kohtaan, jossa nykytaiteen museo Kiasma nyt osittain sijaitsee.[9] Kaupungin asemakaava-arkkitehti Birger Brunilan mielestä korkean, tornimaisen Postitalon viereen ei sopinut teatterirakennus.[10] Elokuussa 1936 valmistuneessa ehdotuksessaan J.S. Sirén esitti Eduskuntatalon eteen muodostettavan aukion pohjoisreunalle sijoitettavaksi Kansallisteatterin ja eteläreunalle konserttitalon. Niiden viereen, Eduskuntatalon etelä- ja pohjoispuolelle olisi sijoitettu asuintalot. Kaupungin asemakaava-arkkitehti Brunila piti Sirénin ehdotusta monumentaalisena ja esteettisesti korkeatasoisena, ja samaa mieltä oli kiinteistölautakunta. Teatteri- ja konserttitalojen sijoittamista Eduskuntatalon välittömään läheisyyteen pidettiin hyvänä ehdotuksena. Kaupunki ei ollut sitä Sirénin suunnitelmalta edellyttänyt eikä sitä ollut aiemmin kukaan esittänyt. Kaupungin asemakaavaosaston samaan aikaan laatimassa ehdotuksessa oli keskitytty liikenneväylien ratkaisemiseen ja onnistuttu niiden osalta Siréniä paremmin.[11] Asemakaavaosasto jatkoi suunnittelua molempien ehdotusten pohjalta. Kiinteistölautakunta asetti asiaa käsittelemään komitean, jonka muodostivat lautakunnan puheenjohtaja Yrjö Harvia, varapuheenjohtaja Toivo Salmio ja arkkitehtijäsen Väinö Vähäkallio. Viimeksi mainittu, rakennushallituksen pääjohtaja, teki uuden ehdotuksen Eduskuntatalon lähiympäristön korttelien ja liikenneväylien järjestelystä, ja hän olisi sijoittanut Kansallisteatterin nykyisen Kiasman kohdalle, kuten arkkitehti Oiva Kallio ehdotti, ja konserttitalon Narinkkatorin alueelle. Asemakaavaosasto kuitenkin säilytti teatterirakennuksen Sirénin sille ehdottamalla paikalla, konserttitalo jätettiin pois ja sen kohdalle ulotettiin Postitalon edustalta alkava ja Eduskuntatalon eteen ulottuva, liikenneväylien väliin muodostettava puisto. Uusi Suomi -sanomalehti tuki 1936 voimakkaasti Kansallisteatterin pyrkimystä päästä rakentamaan uudisrakennus Eduskuntatalon läheisyyteen. Uuden Suomen perustaja ja johtokunnan jäsen, vuorineuvos K. A. Paloheimo, oli myös Suomen Kansallisteatterin Oy:n hallintoneuvoston jäsen. Ensimmäinen uutinen julkaistiin helmikuussa 1936 heti sen jälkeen kun asia oli ensimmäisen kerran otettu esiin SKT Oy:n hallintoneuvostossa. “Ajatuksen herättäjäksi” nimettiin Uuden Suomen ensimmäisessä uutisessa senaattori Heikki Renvall, mm. Uuden Suomen johtokunnan jäsen. “Kansallisteatteri sijaitsee, kuten tiedämme, Helsingissä varsin vaatimattomalla ja syrjäisellä paikalla Rautatientorin laidassa”, propagoi Uusi Suomi. Rautatientori ei tuolloin ollut edustavassa kunnossa. Sen kohentaminen mm. puuistutuksilla ja Aleksis Kivi -muistomerkillä oli kuitenkin vireillä, eikä sijaintia rautatieaseman vieressä, täyteen rakennettujen kortteleiden rinnalla ja Ateneumia vastapäätä syrjäiseksi ja yksinäiseksikään voinut väittää. 1900-luvun alussa tuolloisen rautatieaseman pääjulkisivu oli ollut torin suuntaan, mutta sen jälkeen rakennetussa uudessa rautatieasemassa toiseen suuntaan. Syrjäisen sijainnin ongelmaksi naamioitu kysymys koski enemmänkin pääkaupungin teattereiden välistä kilpailua. Kansallisteatterissa pelättiin kaupungin tuen kohdistuvan toiseksi suurimpaan suomenkieliseen teatteriin Kansanteatteriin, joka tarvitsi kipeästi tiloja ja ensimmäistä omaa teatterirakennusta.[14] Lisäksi Svenska Teatern oli parhaillaan huomattavien laajennus- ja uudistustöiden alaisena, ja se sijaitsi Kansallisteatterin näkökulmasta erittäin keskeisellä ja edullisella paikalla. Suomen- ja ruotsinkieliset päänäyttämömme eivät ensisijaisesti kilpailleet keskenään yleisöstä vaan juuri Helsingin kaupungin teattereille osoittamasta tuesta. Suomen Kansallisteatterin Oy ryhtyikin ajamaan asiaa myös siten, että Kansanteatterin tilakysymys ratkaistaisiin Kansallisteatterin rakennuksella, joka vapautuisi jälkimmäiselle rakennetun uudisrakennuksen myötä. Ryhtymällä ajoissa toimeen saattoi päästä osaksi suunniteltua kaupungin keskustan uutta painopistettä Heikinkadun varteen. Nurinkurista on, että samalta alueelta Kansallisteatteri (silloinen Suomalainen Teatteri) oli 1900-luvun alussa päässyt keskeisemmälle paikalle, Rautatientorin reunaan.

Kansallisteatterin johtokunnassa ”ulkopuolelta johtokunnan herätetty ajatus, että Kansallisteatterille olisi saatava uusi talo keskeisemmälle paikalle kaupunkia” otettiin myönteisesti vastaan. Pian johtokunnalla olikin jo edessään Helsingin kaupunginhallitukselta saatu ehdotus kolmesta eri tontista, jotka sijaitsivat nykyisen Mannerheimintien (silloisten Heikinkadun ja Turuntien) varrella Eduskuntatalon lähettyvillä. Olennaista kustannusten kannalta oli, että ne olivat kaupungin omistamia tontteja. Johtokunta asetti asioiden kehitystä seuraamaan toimikunnan, johon kuuluivat kokoomuslaiset pääjohtaja Mauri Honkajuuri ja johtaja Yrjö Koskelainen.[15]

Suomen Kansallisteatteri oli 1920–30-lukujen vaihteessa saanut ensimmäisen laajennusosansa, joka toi kaivattua lisätilaa lavastamolle ja puvustamolle. Myös näyttämö oli varustettu uudella, täysin ajanmukaisella tekniikalla ja katsomon väritys uusittu vaaleammaksi. Katsomon istuimien uusiminen valmistui 1935. Huolimatta näistä vain vähän aikaisemmin valmistuneista uudistuksista, innostuttiin teatterissa välittömästi mahdollisuudesta päästä kokonaan uuteen rakennukseen.

J. S. Sirénin suunnitelmaa Eduskuntatalon lähiympäristön rakentamisesta siten, että lähimpään ympäristöön olisi kuulunut myös Suomen Kansallisteatteri, ei kaupungin taholta ryhdytty viemään eteenpäin. Vielä sotien jälkeen J. S. Sirén yritti kannatella ideaa. Hänen poikansa Heikki Siren teki isänsä ohjaamana arkkitehdin diplomityön 1946 suunnittelemalla Hesperian puistoon sijoitettavan Suomen Kansallisteatterin uudisrakennuksen. Diplomityökään ei edistänyt teatterihanketta, kun koko alueen rakentaminen jäi kesken. Kansallisteatterissa luovuttiin uuden sijainnin ja rakennuksen haaveista viimeistään sotien jälkeisen pula-ajan todellisuudessa ja 1949 Heikki Siren saikin sitten suunnitellakseen vanhan teatterirakennuksen jatkeeksi rakennettavan Pienoisnäyttämön. Se rakennettiin merkittäviltä osin yksityisiltä kerätyin lahjoitusvaroin 1953–54.[16]  Vuonna 1956 J. S. Sirén sai vielä kerran suunnitella Eduskuntatalon eteen toteutettavaa aukiota, tällä kertaa sinne piti sijoittaa presidentti K. J Ståhlbergin patsas. Siinäkin yhteydessä Sirén edelleen muistutti, ettei aukiota saisi reunustaa virastorakennuksilla vaan sen tuli olla elävä ja vilkas myös iltaisin, joten iltaisin ohjelmaa tarjoavat kulttuurirakennukset lienevät loppuun asti olleet hänen ehdotuksensa Eduskuntatalon naapureiksi. Suomalaisen Teatteritalon Oy:n puheenjohtaja Onni Tarjanne oli halutessaan itseoikeutettu arkkitehti kaikessa, mikä koski rakennusta sekä sen kiinteää sisustusta. Suomen Kansallisteatterin Oy vastasi teatterin irtaimistosta kuten kalusteista ja valaisimista. Tarjanne vastasi itse kaikista teatterirakennuksen uudistuksista 1940-luvun puoliväliin asti. Vuonna 1945 80-vuotias Tarjanne ohjasi työt, kuten ensi- ja toisen parven lämpiötilat yhdistävät portaat, arkkitehti Eino Forsmanille, eikä Sirén laatinut teatterirakennuksen muutos- tai korjaussuunnitelmia Tarjanteen vuonna 1946 tapahtuneen kuoleman jälkeenkään. Suomen Kansallisteatterin Oy:n ja Suomalaisen Teatteritalon Oy:n 1950-luvun puolivälissä tapahtuneen yhteensulautumisen jälkeen Sirénillä oli mahdollisuus vaikuttaa olemassaolevaan rakennukseen kohdistuviin toimiin.

Suomen Kansallisteatterin Oy kääntyi Sirénin puoleen ensi kerran viimeistään vuoden 1936 alussa kun johtokunta tilasi häneltä suunnitelman ensi parven lämpiön sisustuksen uudistamiseksi. Voitaneen olettaa, että hänen puoleensa käännyttiin tässäkin asiassa juuri Eduskuntatalon perusteella; Sirénin johdolla oli toteutettu valtakunnan tuolloin tyylikkäin ja korkeatasoisin julkisen tilan sisustus. Svenska teaternin uudistustyöt uusine sisustuksineen tulivat valmistumaan syksyyn 1936 mennessä ja sen rinnalla Kansallisteatterin ehkä pelättiin yhä selkeämmin näyttävän ajastaan jälkeen jääneeltä. Yleisötilojen viihtyisyys oli tärkeää yleisön mielenkiinnon ylläpitämiseksi Kansallisteatteria kohtaan. Lisäksi teatterin ensi parven lämpiössä tapasivat ja seurustelivat teatterille tärkeät vaikutusvaltaiset henkilöt teatterinäytäntöjen väliajoilla ja muulloinkin. Kaluston uusiminen oli pienin resurssein toteutettavissa oleva piristysruiske samalla kun ryhdyttiin voimakkaasti ajamaan teatterin uuden sijainnin ja uuden rakennuksen asiaa.

J. S. Sirén oli arkkitehdin uransa alusta lähtien suunnitellut myös huonekaluja.[18] Myös Suomen Kansallisteatterissa oli jo vuonna 1919 ensimmäisen kerran aiottu kääntyä hänen puoleensa, kun kalleudet – Kaarlo ja Emilie Bergbomin perillisten sekä näyttelijätär Hedvig Raa-Winterhjelmin teatterille lahjoittamat kultaiset muistoesineet – haluttiin laittaa yleisön nähtäville vitriiniin.[19] Varkaiden pelko lienee kuitenkin pysäyttänyt hankkeen, joka ei ehkä edennyt edes Sirénin suunnittelupöydälle asti, sillä tällaisen vitriinin toteutumisesta tai säilymisestä ei ole löytynyt tietoa.

Sirénin 1920–30-luvuilla suunnittelemien rakennusten ravintola- ja seurustelutilojen kalusteet olivat muiden suunnittelemia. Esimerkiksi Eduskuntatalon kahvilan kevyehköt funktionalistiset putkikalusteet suunnitteli Werner West. Sirén suunnitteli itse Eduskuntatalon arvokkaimpien tilojen kalusteet: istuntosalin, suuren valiokunnan, valtiovarainvaliokunnan sekä valtiosalin kalustot. Niihin sisältyi sohvia, penkkejä, pikkutuoleja, eri kokoisia pöytiä ja kaappeja sekä kiinteitä kalusteita, joiden muotoilua yhdistää pelkistetty arvokkuus ja usein arkkitehtoniset elementit kuten pilarimaiset jalat. Mutta rakennuksen pääsuunnittelijana Sirén vaikutti ainakin Eduskuntatalossa kaikkeen, antaen huonekalujen suunnittelijoille ohjeensa ja valvoen huonekalujen valmistustyötäkin.[20] Vuonna 1935 Helsinkiin valmistuneessa Lassila-Tikanojan liiketalossa oli ravintolatila (Ravintola Presto), jonka kalustoa Sirén ei myöskään itse suunnitellut.[21] Vuonna 1937 valmistuneeseen yliopiston päärakennuksen laajennusosaan Sirén suunnitteli itse vain kiinteän kaluston. Arttu Brummer sai suunnitellakseen opettajain ja Runar Englund ylioppilaiden kahvilan kaluston.

J. S. Sirénin Suomen Kansallisteatterille suunnittelemaa kalustoa ei ole hänen tuotantoaan käsittelevissä tutkimuksissa tunnettu. Samoin voi olla asian laita hänen useammankin tällaisen pienehkön työnsä kanssa, joka ei tullut esitellyksi lehdissä ja jonka piirustukset eivät rakennuspiirustusten tapaan joutuneet viranomaisten talletettavaksi, vaan tuhoutuivat Sirénin toimiston tuhoutuessa Helsingin ilmapommitusten yhteydessä helmikuussa 1944. Tässä tapauksessa hänet pystyttiin identifioimaan suunnittelijaksi toisaalla säilyneen arkistoaineiston perusteella: hankkeen ajankohta ja suunnittelijan nimi löytyivät uuden kaluston hankinnasta päättäneen Suomen Kansallisteatteri Oy:n johtokunnan pöytäkirjoista. Suomen Kansallisteatterin arkistostakaan ei tosin löytynyt muita piirustuksia kuin yksi paperikopio tarjoilutiskin piirustuksesta. Siellä on kuitenkin säilynyt kaluston valmistuksesta järjestetyn tarjouskilpailun aineisto ja hankintasopimus, jossa yksilöidään kalustoon sisältyvät huonekalut, niiden lukumäärät, valmistustekniikka ja materiaalit.[22]

Keväällä 1936 Suomen Kansallisteatterin Oy:n johtokunta pyysi professori J. S. Siréniltä, joka ei tässä vaiheessa vielä siis ollut hallintoneuvoston jäsen, lausuntoa, ehdotusta ja kustannusarviota teatterin ensi parven yleisölämpiön, kahvilan ja siihen liittyvän gallerian (galleriaksi nimitettiin lämpiön tynnyriholvattua läpikulkutilaa) kaluston uusimiseksi. Lisäksi haluttiin kuulla hänen mielipiteensä tilan seinien maalaamisesta vaaleammiksi, ja ehdotuksesta, että lämpiöön johtavat tammiportaat päällystettäisiin kumimatolla. Seinien maalaus toteutui 1937, mutta portaiden päällystystä Sirén ei suositellut toteutettavaksi, koska ne olisivat sen myötä menettäneet kauniin ulkoasunsa. Yleisölämpiön käytäviin (vaatenaulakoiden läheisyyteen) hankittiin samassa yhteydessä myös peilit, joiden muoto ja sijoitus tapahtui oletettavasti Sirénin näkemyksen mukaan, vaikka sitä ei erikseen johtokunnan pöytäkirjaan kirjattukaan.[23]

Syksyllä 1936 teatterin johtokunta hyväksyi Sirénin heille toimittaman pohjapiirustuksen, jossa esitettiin ehdotus kyseessä olevan tilan kalustamiseksi. Yksittäisten huonekalujen piirustukset valmistuivat myöhemmin syksyllä.[24] Ainoa säilynyt piirustus on päivätty 14.10.1936. Sen on signeerannut J. S. Sirén, mutta piirtänyt T. P., oletettavasti arkkitehti Toivo Pelli, joka työskenteli tällöin Sirénin toimistossa. Piirustus kuuluu oletettavasti niihin, joiden perusteella lokakuussa 1936 pyydettiin tarjoukset kaluston valmistamisesta kuudelta eri puusepäntehtaalta. Tilausta ei saanut yksikään kyseisistä tarjoajista, vaan hankintasopimus tehtiin maaliskuussa 1937 Helsingin keskusvankilan kanssa. Helsingin keskusvankila oli valmistanut kalusteita myös mm. Eduskuntataloon ja yliopistolle.

Koska Kansallisteatterin sisätilojen asuun vaikuttivat niin taloyhtiön – rakennuksen omistajan – kuin teatterin johtokunnan – käyttäjän edustajan – intressit, kukaan ei päässyt yksin luomaan niistä kokonaisuutta. Kansallisteatterin rakennus ei ollut edes alun perin kokonaistaideteos vaan teatterin sisustus muodostui vähitellen sekä lahjoitusten että omien varojen mukaan pieninä erinä tehtyjen hankintojen koosteeksi. Ensi parven lämpiössä oli uudistuksissakin pystyttävä säilyttämään Suomalaisen teatterin perustamisen ajoilta lähtien lahjoituksina saatuja, seinille ripustettuja ja jalustoille asetettuja muotokuvia seinillä ja jalustoilla sekä muita taideteoksia, joista suurin osa oli saatu eri tahojen lahjoittamina. Niihin lukeutuivat myös Emil Wikströmin valmistama ja lahjoittama, marmoriin veistetty Kanteletar-luonnos Onni Tarjanteen suunnittelemalla jalustalla vuodelta 1904, Louis Sparren suunnittelemalla ja Suomen Käsityön Ystävien valmistamalla kankaalla verhoillut sohvakalustot,  Salomo Wuorion maalausliikkeen 1902 valmistamat lyijylasi-ikkunat ja seinä- ja kattomaalaukset vuosilta 1929–1932. Niitä Sirénkään ei voinut ja tuskin halusikaan poistaa.

Ensi parven lämpiön seinät oli maalattu 1920-luvun lopulla arkkitehti Tarjanteen hyväksymään tummahkon keltaiseen väriin. Samassa yhteydessä oli seinien yläosaan ja gallerian tynnyriholviin maalattu uudet koristemaalaukset. Lisäksi alkuperäiset kattovalaisimet oli 1929 korvattu Oy Taito Ab:n opaalilasivalaisimilla, jotka olivat malliltaan lähes samanlaisia kuin mm. Eduskuntatalossa käytettiin. Lattiassa oli edelleen alkuperäinen tammiparketti. J. S. Sirénin esityksen perusteella ensi parven lämpiön seinät saatiin 1937 maalata vaaleampaan sävyyn, mutta seinien yläosan ja tynnyriholvin koristemaalauksia ei peitetty. Hyvin sekalaisiin puitteisiin J. S. Sirénin oli siis pystyttävä luomaan uusi ilme. Kaupungissa oli jo paljon moderneja kahvila- ja ravintolatiloja elegantteine sisustuksineen, tyylikkäimpänä niistä Eduskuntatalon kahvila.

Kalusto, joka nyt haluttiin korvata uudella – Ab Iriksen 1900-luvun alussa valmistamat koivupuiset pöydät, tuolit, sohvat ja tarjoilutiski – oli muotoilultaan raskas ja vanhanaikainen, tosin pelkistetympi kuin sen ajan huonekalut yleensä. Alkuperäisiä huonekaluja oli todennnäköisesti myös lukumääräisesti liian vähän.[25]

Uusi kalusto käsitti ensi parven lämpiön ravintolan tarjoilutiskin, 23 asiakaspöytää ja niiden ääreen sijoitettavat  96 tuolia sekä lämpiön galleriaosaan sijoitettavat neljä sohvaa. Kaluston puulajia ei ollut vielä päätetty kun sen valmistamisesta pyydettiin tarjouksia huonekaluvalmistajilta; vaihtoehtoina olivat loimukoivu ja jalava. 1930-luvulla suosittu loimukoivu olisi ollut kansallishenkisempi ja siten myös luontevampi vaihtoehto Kansallisteatterin kansallista roolia ajatellen, mutta valinnassa päädyttiin jalavaan (rungon piiloon jäävät osat tehtiin tavallisesta koivusta). Jalavapinta vahattiin (kovapuunattiin) värisävyyn ja kiiltoon, joka sointui hyvin mm. lattian tammiparketin kanssa.

Kymmenen metriä pitkän tarjoilutiskin vaikuttavin osa oli pöytätason yhtämittainen, sileä, kiiltävä lasilevy, jonka alapinta oli työselityksen mukaan samalla tavalla maalattu (musta tai vihertävänmusta) ja sen alla oli musta huopa.[26] Etuseinä oli vaikuttavan pitkä ja sileä jalavaviilupinta. Taustapuolella olivat raha- ja muut laatikot ja niiden alapuolella astia- ja tarjoiluvälinekaapit. Sileät putkijalat olivat ruostumatonta terästä.[27]

Asiakaspöydiksi Sirén suunnitteli kolmenlaisia pöytiä: pyöreitä (ø 750 mm), neliön (600 x 600 mm) ja suorakaiteen (1000 x 600 mm) muotoisia. Korkeudeltaan ne olivat keskenään samanlaisia (noin 740 mm). Kaikkien pöytien pöytälevyn pintana oli sileä, kiiltävä lasi kuten tarjoilutiskissäkin. Lasin alapinta oli mustaksi (tai vihertävämustaksi) maalattu ja sen alla oli musta huopa. Pöytälevyn reunat olivat jalavaa. Pyöreissä ja neliönmuotoisissa pöydissä oli vain keskellä yksi pyöreä jalka, joka oli tasapaksu ja sileäpintainen ja jalavan väriin pintakäsiteltyä koivua. Sen alapäässä lattiaa vasten oli ruostumattomalla teräslevyllä päällystetty laippa, joka pyöreissä pöydissä oli muodoltaan pyöreä ja neliönmuotoisissa pöydissä nelikulmainen. Suorakaiteenmuotoisissa pöydissä oli neljä suoraa jalkaa (38 x 38 mm), jotka olivat jalavaa kuten näiden pöytien runko myös muilta osin. Pöytien vaikuttavan kiiltäviä mustia lasipintoja ei ollut tarkoitus peittää pöytäliinoilla, eikä pöytäliinoja myöskään käytetty kuin ehkä poikkeuksellisesti joidenkin erikoisen juhlallisten tilaisuuksien aikana.

Asiakaspöytien yhteyteen Sirén suunnitteli selkänojaltaan tikapuurakenteisen, ilmavan tuolin.[28] Tuoleja teetettiin pääsääntöisesti neljä jokaisen pöydän ympärille. Tuolien istuin verhoiltiin ensiluokkaisella nahalla, jonka väri määrättiin lopullisesti huonekalujen valmistuksen aikana. Alkuperäinen nahkaverhoilu on ainakin teatterilla säilyneistä tuoleista myöhemmin poistettu, eikä varmaa tietoa alkuperäisen nahan väristä ole toistaiseksi löytynyt. Lämpiön galleriaosaan seiniä vasten sijoitettavat neljä sohvaa olivat jykevämpiä, mutta yhtä pelkistettyjä. Ne olivat jalkoja lukuun ottamatta ensiluokkaisella nahalla verhoiltuja. Pelkistettyjen pilarien muotoiset jalat tehtiin jalavasta samoin kuin istuinosan alareunaa kiertävä kapea lista. Nahkaverhoilu on myöhemmin korvattu kokonaan uudella. Viimeistään 1960-luvun alusta lähtien sohvissa oli tummanruskea nahkaverhoilu. Kaikki neljä sohvaa ovat edelleen teatterilla, mutta vain yksi on nykyisin käytössä. Kalusto ilmentää selvästi Sirénin tuotannossa tyypillistä geometristen perusmuotojen suosimista ja selkeyttä. Tässä tapauksessa se näyttäytyi pöytien mustina ja kiiltävinä neliön-, suorakaiteen- ja ympyränmuotoisina pöytälevyinä. Pöydät sijoitettiin holvikaarien ja pilarien kolmeen osaan jakamaan ravintolatilaan siten, että keskiosaan sijoitettiin pyöreät ja sivuosiin neliön- ja suorakaiteenmuotoiset pöydät tarkan suunnitelman mukaisesti. Tarjoilutiski oli tarkoin mitoitettu ikkunoiden eteen, jossa se toimi rauhoittavana elementtinä moniväristen lasimaalausten alapuolella.

Sirénin kaikkien tyylikategorioiden yläpuolelle ulottuva pyrkimys selkeyteen, yhtenäisyyteen ja tasapainoon, pelkistettyyn ilmaisuun näkyy tässäkin kalustossa. ”Ad claritatem”, selvyyttä kohti, olisi sopinut tämän pienenkin suunnittelutyön motoksi. Sirén oli käyttänyt sitä 1931 Helsingin yliopiston päärakennuksen laajennuksesta käydyssä suunnittelukilpailussa.[31] Monumentaalisuutta, jotapidetään Sirénin töille tyypillisenä piirteenä, ei tässä tapauksessa voinut tavoitella. Kaluston ankaran mutta hienostuneen pelkistetty muotoilu todistaa myös Sirénin kiinnostuksesta moderniin. Hänhän tunnetusti arvosti esimerkiksi Mies van der Rohen arkkitehtuuria.

Hallintoneuvoston puheenjohtaja J. S. Sirén kuoli vuonna 1961 teatterirakennuksen 1902 valmistuneen osan uudistustöiden ollessa kesken. Työt toteutettiin Kaija ja Heikki Sirenin laatimien suunnitelmien mukaan. Isä-Sirénin suunnittelemaa ensi parven lämpiön kalustoa kunnioitettiin; se sai jäädä, ja muuta ympäristöä uudistettiin pelkistämällä siten, että sen merkitys vain korostui.

Kalusto osoittautui erittäin hyvin aikaa ja kulutusta kestäväksi. Sitä käytettiin teatterin tärkeimmässä yleisölämpiötilassa yhtäjaksoisesti noin 45 vuotta. Sirénin suunnittelema kalusto oli ilmiselvä esikuva Kaija ja Heikki Sirenin 1960-luvun alussa teatterin Alaravintolaan suunnittelemalle kalustolle. J. S. Sirénin suunnittelema kalusto poistettiin ensi parven lämpiöstä vasta vuonna 1982, kun kiinnostus teatteritalon alkuperäiseen asuun oli alkanut herätä uudelleen. Tällöin teetettiin Ab Iriksen vuonna 1902 valmistamaa kalustoa mukaileva uusvanha kalusto. Sirénin kalustosta saivat jäädä vain sohvat. Tuoleista useita kymmeniä siirrettiin teatterin työtiloihin ja varastoon. Tarjoilutiski hävitettiin kokonaan. Asiakaspöydistä teatterin varastoon jäi muutama, muut lienevät kulkeutuneet yksityiskoteihin. Tätä kalustoa voi siis edelleen löytää ehkä yllättävistäkin paikoista.

Pienen näyttämön valmistumisesta lähtien arkkitehdit  Kaija ja Heikki Siren saivat Kansallisteatterilta suunnitellakseen myös rakennuksen vanhempia osia koskevat uudistus- ja muutostoimet. 1990-luvulla kuvaan astui seuraava sukupolvi; Siren arkkitehdit Oy arkkitehti Jukka Sirenin johdolla. Sara Siren (Popovits) suunnitteli ensi parven lämpiön gallerian uudet valaisimet.

Ajatus kompositiosta modernismin taideteorioiden varhaisaikakaudella sai kiinnostavaa tukea hahmopsykologiasta. Tämä tapahtui tavalla, jossa stimulanssia on jälkeenpäin ollut vaikea erottaa stimuloitavasta, ”kuviota taustasta”. II maailmansodan jälkeisen hahmopsykologisvaikutteisen taideteorian pääarkkitehti oli Rudolf Arnheim (1904–2007). Hän omaksui hahmopsykologeilta ajatuksen ”järjestyksen periaatteesta”: järjestys voittaa muistin periaatteen. Kaaviot, joista tällainen johtopäätös vedettiin, olivat useimmiten yksinkertaisia, yhtä yksinkertaisia kuin hahmopsykologian pregnanssin eli ytimekkyyden periaate. Kuitenkin on kiinnostavaa jälkeenpäin katsoa, millaiset hahmotusperiaatteet Arnheimilla säätelivät ja jopa tukevoittivat hänen tulkintaansa järjestyksestä ja kompositiosta? Millaiset huomaamattomat seikat tuottivat eri maalauksista redusoitujen tulkintakaavioiden informaation? Ennen kaikkea: miten kaavioita käytettiin ja miten ne alkoivat elää omaa platonista elämäänsä?

Kun ”kuollutta hevosta piestään”, täytyy silloin ainakin yrittää ottaa jokin uusi muuttuja tai näkökulma huomioon ja virvoittaa ”hevonen” hetkeksi. Tässä tarkastelen Arnheimin kahta kaavioesimerkkiä hänen pääteoksessaan Art and Visual Perception – A Psychology of the Creative Eye (1954/1974) ja kysyn, mielsikö Arnheim komposition sittenkin ihmisfiguureiden eikä abstraktisten ”massojen” kautta? Oliko hän lopulta kovinkaan suuri ”abstraktikko” kehitellessään abstrakteja malleja? Samalla yritän näiden esimerkkien kautta luoda valoa Arnheimin tulkintamalleista versoneen kuvakäsitysten rajoihin ja puuttuviin reunoihin.

Arnheimilla oli valtava vaikutus kuva-analyysiin. Joskus ihmettelen, miten vajavaisesti häntä on kriittisesti arvioitu. E. H. Gombrichkin teki tässä suhteessa lopulta vähän. Monet seurasivat Arnheimia samalla tavalla kuin henkilöt Pieter Brueghel vanhemman kuuluisassa Sokea taluttaa sokeaa -maalauksessa: vain kepit jäivät tulkintakaavioon. Tähän seuraan kuului jopa psykologian professori Kai von Fiandt, joka tulkitsi Brueghelin Metsästäjiä lumessa -maalausta arnheimilaisen kehikon läpi etsimällä ”vertikaalisia linjoja” – kuin eräänlaisia kuvan sokeiden keppejä. Kuten lopuksi näemme. Hämmästyttävää kyllä, taideanalyysin opetuksessa Arnheim on edelleen ollut uskollisessa käytössä, kuten aivan äskettäin kuulin. Me narraatikot usein luulemme, että kaikki tällainen on ohi. Teoksensa Art and Visual Perception luvussa ”Balance” Arnheim pohtii kuvan lateraalisen (kuvan laitoihin liittyvän) epäsymmetrian ongelmaa. Hänen lähtökohtansa on Heinrich Wölfflinissä, joka toteaa, että kuvat menettävät merkitystään, kun ne käännetään peilikuviksi. Wölfflin katsoo, että näin tapahtuu, koska kuvaa luetaan vasemmalta oikealle. Juuri samasta syystä myös diagonaali, joka nousee vasemmasta alanurkasta oikealle ylös, tulkitaan nousevaksi ja vastakkainen diagonaali laskevaksi. Anrheim päättelee tämän perusteella, että jokainen ”piktoriaalinen objekti näyttää raskaammalta oikealla puolella”.[1] Tämän Arnheim pyrkii osoittamaan Rafaelin Sikstuksen Madonnan (1513-1514, Gemäldegalerie, Dresden) oikean ja peilikuvaksi käännetyn 2-dimensionaalisen piirroskaavion kautta[2]. Hänen mukaansa balanssia ajatellen juuri kuvan vasen puoli kestää enemmän visuaalista kuormitusta kuin kuvan oikea laita, kuten tapahtuu juuri Rafaelin maalauksessa.[3] Tätä hänen kaavioparinsa vasen kuva tahtoo todistaa. Balanssi säilyy siis vain, jos visuaalinen informaatio painottuu hieman enemmän kuvakentän vasemmalle puolelle. Tästä alkavat hankaluudet. On esitettävä kaksi kysymystä. Luemmeko kuvaa tosiaankin niin mekaanisesti eli onko kuvan lukeminen silmän liikkeistä kiinni? Entä mitä tarkoittaa maalauksessa (kaavakuvassa) ”piktoriaalinen objekti”.

Teoksessaan Havaitsemisen maailma (1972) Kai von Fiandt viittaa myös Sikstuksen Madonnaan. Hänen mukaansa maalauksen ”painokas hahmo on sijoitettu vasempaan alakulmaan”. Hän ei viittaa lähteeseensä, Arnheimiin, vaan perustelee asiaa hieman toisella tavalla: ”Näytelmissä usein pääsankari tulee sisään vasemmalta, ’pahuuden valtias’ taas katsojista päin oikealta”[4]. 1960-luvun alun yhdysvaltalaisessa lehdistötutkimuksessa tutkittiin, miten silmä havaitsee sanomalehteä. Silmä kuulemma tulee sisään vasemmalta ja pysähtyy sivun oikeaan ylänurkkaan. Silmän liike siis vaikuttaa informaatioon eikä informaatio silmän liikkeeseen. Näin siis tapahtuisi, vaikka lehden alaosassa lukisi: ”Urho Kekkonen on kuollut”.

Arnheimin kaavio antaa Sikstuksen Madonnasta hieman erikoisen kuvan: ääriviivat piirtävät esiin kuvan keskeiset figuurit. Ei tummuusasteita, ei pään asentoja ja katseen suuntia, ei verhojen ratkaisevaa tummuutta (kaavakuvassa verhot ovat verhojen ääriviivoja), ei taustalla lymyäviä puttopilviä. Arnheim massoittelee – vain figuureiden ääriviivoilla. Rafaelin näyttämö muuttuu kaksiulotteiseksi ”pinnaksi” ja merkitsevä syvätekstuuri (esim. puttojen päät) sivuutetaan, koska Arnheimille ne merkitsivät vain taidetta tuhoavia yksityiskohtia. Vaikka näin olisi ja näin ajattelisimme, ne ovat silti kuvassa. Arnheimin aikainen ajatus taiteesta tarkoitti kuubista aksentointia. Pelättiin kontaminaatiota: kuvan representaation yksityiskohdat on sulatettava pääfiguureihin, ettei kuvan ”taiteellinen kokonaishahmo” saastuisi.

Ongelma on myös siinä, miten ymmärrämme tällaisessa kaavakuvassa massan. Formalisointi tässä perustui piilotettuun ajatukseen massoista, mikä lopulta noudattikin ns. esittävän taiteen hahmopolitiikkaa, koska abstraktikolle kaavakuvan kaikki viivojen väliset tilat pitäisi olla samanarvoisia ja siten myös ”massaa”: ”esittävyys” ei saisi niitä ohjata. Mutta näin ei vain ollut, edes Arnheimille.

Päiden asennot ovat tässä kenties ratkaisevassa roolissa. Voisi ajatella että juuri sen takia että kuvan vasen puoli ”kestää” enemmän visuaalista ”painoa” kuin oikea, vasemmalle kuvattu ylöspäin katsova Sikstus II olisikin voitu sijoittaa oikealle puolelle. Nythän Sikstuksen ylöspäin suunnattu katse vain voimistaa oletettua ”diagonaalia” vasemmalta ylös oikealle ja pyhän Barbaran alas luotu katse vain voimistaa liikettä alas. Kuitenkaan katseiden suunnat eivät Arnheimille merkinneet mitään, koska päät olivat vain eräänlaisia massanoppia, joita liikutellaan kuvan litteässä avaruudessa.

Oikeastaan Arnheimin analyysi Sikstuksen Madonnasta näyttää sen, miten vaikeaa renessanssin kuvastoa oli ”mondrianisoida” oletettuihin vahvoihin geometrissävytteisiin koodeihin nojautuen. Kysymys balanssista redusoitiin kysymykseksi oletetuista silmän liikkeistä, jotka sitten olivatkin huomattavan yksioikoisia ja passiivisia.

Balanssia kuvan oikean ja vasemman puolen välillä on mietitty ennenkin. Lähtökohta on ollut vain hieman toinen. Gregorio Comaninin teoksessa Il Figino overo del fine della pittura (1591) eräs keskustelijoista nimeltään Martinengo toteaa: ”Niinpä voimme todeta, että ero muinaisen ja modernin maalauksen välillä Pietarin ja Paavalin sijoittamisessa seuraa eri aikojen tapojen eroista. Tästä syystä muinaiset maalarit sijoittivat Pietarin Paavalista lukien vasemmalle puolelle kuvaa, koska noina aikoina vasen oli tärkeämpi paikka; mutta nyt teemme päinvastoin, koska oikeaa pidetään jalompana kuin vasenta”[5]. Martinengon mukaan esimerkiksi Ravennan Battistero degli Arianissa (500-luvun alku) Pietari on sijoitettu Paavalin (ja Jeesuksen istuimen) vasemmalle puolelle. Myöhemmin sijoitus vaihdettiin päinvastaiseksi: Pietari on Jeesuksen oikealla puolella. Martinengon mielestä myös Aristoteles piti oikeaa puolta jalompana, samoin kuin sittemmin esimerkiksi Averroes[6]. Mitä voimme tästä sanoa? Oikeastaan vain: historia mutkittelee ja kriteerit vaihtelevat. Arnheimin tulkinta Jean-Auguste-Dominique Ingres’n maalauksesta Lähde (1856, Musée d’Orsay, Pariisi) saman teoksen ”Form”-luvussa on perusteellinen, mutta ei vailla ongelmia[7]. Analyysin lähtökohtana on naisfiguurin eriskummallinen asento (”she is holding the jug in a painfully artificial way”)[8]. Arnheim kuitenkin pyrkii korostamaan, miten maalauksessa ”abstrakti muodosto” ohjaa visuaalista materiaalia. Arnheim mukaan figuurin ”kehon pystysuora linja on tulos useista linjoista, jotka balansoivat toisiaan.” Hän puhuu ”potentiaalisesta symmetriasta”[10] ja tarkoittaa ilmeisesti kontraposto-asennon harmonista epäsymmetriaa. Arnheimin mukaan figuurin oikeanpuoleinen kehon ääriviiva on levossa. Kokonaisuutena kuitenkin ”keho ilmaisee vedenkaltaista aalto- tai pulputusliikettä”[11].Siten ”kompositio on orgaanisesti johdettu aiheesta”[12].On kuitenkin kysyttävä, mikä on oikeastaan aihe ja mikä on kuvan kompositio? Onko kompositio todella vain keskusfiguuri ja kaikki muu maalauksessa on täysin merkityksetöntä? Erikoista on myös se, että Arnheimin kaavio sai hyväksyvän tulkinnan niinkin myöhään kuin vuonna 1992 Bildanalys-kirjassa.[13]

Arnheimin oletus on, että kuvan keskellä oleva ihmisvartalon representaatio täytyy yrittää nähdä jollakin tapaa geometristen koodien (viivojen) kautta ja keskittyä siihen. Kiinnostavaa onkin, että maalauksessa vain alaston ihmishahmo koetaan ”kompositiona” eivätkä kuvan muut elementit, jotka kehystävät moninaisesti keskusaihetta, kuten tummanvihreät köynnökset ja niiden rajaamat ”tyhjät” taustahahmot[14].

Voimme kysyä, miten kuvan merkitsevä hahmo muotoutuu ”kuva-aiheeksi”? Arnheimin mustavalkoinen, 2-dimensionaalisuutta korostava tulkintakuva tuhoaa oleellisen syvyysilluusion ja huuhtoo pois kehystävät ja karakteristiset yksityiskohdat. Kaavakuvaan piirretyt, kehoa rajaavat viivat ovat hyvin voimapiirteisiä kuvion erottajia. Kun tausta käy merkityksettömäksi, myös värierot ja toonit menettävät informaatioarvonsa.

Arnheimin kaaviossa visuaalisesti kiinnostava tausta ei hahmona figuroi laisinkaan. Sitä ei ole nähty eikä käsitteellistetty. Hahmopsykologina Arnheim ei siis huomaa, että tausta muodostaa oman hahmonsa, jolle naishahmo antaa ”taustaa”. Vaikka hän puhuu ”abstrakteista muodostoista”, hän ei kiinnitä huomiota siihen, miten muratit muodostavat kuvan sisäisille reunoille visuaalisesti merkitsevän kehyksen Arnheimilla kuvan laita-alueet saavatkin merkityksen: ei merkitystä. Ja kuitenkin reunavyöhykkeet ovat kuvan reunaehtoja ja tärkeitä koko struktuurin kannalta.

On oikeastaan paradoksi, että formaali analyysi etenee päähahmon asentoa seurailevia tulkintareittejä. Sillä tavoin formaali eksegeesi tukeutuu esittävään hahmoon. Esimerkistä on helppo päätellä, että kuvan keskushahmolla tarkoitetaan ikonista eli tunnistettavaa mimeettistä elementtiä, jolle annetaan voimakkaampi visuaalinen arvo kuin taustalle. Vasemman käden rystysestä vedetty paksu viiva vasemman jalan varpaisiin osoittaa, että Arnheim halusi sulkea kuvion – valuvan veden kuvauksen kustannuksella: kun viiva sulkee hahmon, se myös luo visuaalisen komposition, jota ei maalauksessa ”ole”.

Voimme kuitenkin katsoa kuvaa hieman ”toisin päin”. Silloin figuurin taustalla olevalle seinälle piirtyy kaksi lisähahmoa figuurin kummallekin puolelle. Rajaavilla köynnöksillä on selvä roolinsa, niin kuin myös figuurin jalkojen juuressa olevilla kukilla. Kysymyksessä on maalauksen parergon, laita-alue joka on kuvan sisäistä reuna-aluetta; keskuksen ulkopuolella, mutta ennen kuvan reunaa. Tämä reunavyöhyke on aiheen laidalla, mutta ruudun sisällä. Parergonilla saattaa olla kuvan merkitystä rajaava tai täsmentävä narratiivinen merkitys. Se on kehystävä, säestävä ja lisäävä alue pääaiheen ja teoksen reunan välillä. Se mitä on keskushahmon välittömässä läheisyydessä, luonnehtii myös maalausta. Jacques Derrida kysyykin: ”Mistä parergon alkaa mihin se päättyy?”[15]. Parergon on teoksen sisäpuolen ulommainen kehä. Keskushahmo määrittelee aina itsensä suhteessa kuvan sisäiseen ulkopuoleensa. Parergon on jotakin täydentävää tai kehystävää pääaiheen ulkokehällä.

Lopulta Arnheim tulkitsee Ingres’n Lähdettä huomaamatta klassistisesti, keskusfiguuria seuraten, vaikka puhuukin kuvan ”pinnan” massoittelusta. Rakenteellinen pelkistäminen on varmasti hyvä asia, muttei silloin, kun teoksessa on muutakin kuin rakenteellista pelkistämistä. Teoksen nyanssit määrittävät myös kuvan kerrontatapaa ja kääntävät sen tulkinnan kertomukseksi.

Arnheimin kaavio-tulkinta on tyypillinen diskurssi-joka-ei-näytä-diskurssilta -tapaus. Hän unohtaa että kysymyksessä on maalaus, jonka muotorakenne ei tyhjene ihmisfiguuriin. Kompositiokehikko onkin ollut kiinnostava modernismin ajan tulkintakeino. Siitä kehittyi oma representaatiolajinsa, joka syrjäytti perspektiivin ortogonaalit selittäjinä. Mutta: kompositiokehikon paksut viivat loivat lopulta uuden merkityskehyksen, selitysmallin, joka ei näyttänyt diskursiiviselta selitykseltä vaan platoniselta välähdykseltä, vahvojen koodien häivähdykseltä, kiteytetyltä informaatiolta.

Tehtiin tulkintakehikoita, joista jäivät puuttumaan merkityksen täyteyden täsmentimet: värit, toonit ja syvyysilluusio, kerronnalliset eleet ja affektiiviset funktiot. Puuttumaan jäi myös tausta monimuotoisena kehystävänä ja täydentävänä figuurina ja samalla se, millaisen representaation kerronnan yksityiskohdat myös olettavat. Toonien ”unohtaminen” merkitsi paljon. Ne katosivat, koska Gestalt-teorian innoittamassa modernistisessa havaintotutkimuksessa syvyysilluusion ajateltiin olleen vain ”filistiininen harha”[16]. Etsittiin eräänlaisia kuvan sisäisiä voimaviivoja ja kehikkoa, jossa sävyt alistettiin viivalle.

Kysymys ei ole pelkästään siitä, että marginaali unohdettiin keskuksen takia, vaan ennen kaikkea siitä, että kuvan oleellinen visuaalinen informaatio jätetään huomiotta. Näin toimittiin, koska tämä informaatio on illusorisesti figuurin takana. Vaikka syvyysilluusio kiellettiin, se tulee usein huomaamatta huomioiduksi, figuurien ”massojen” kautta. Lopulta tulkinnalliset viivakehikot olivat formalismin voimakeinoja, joiden avulla ”taide” ja idea konstruktiosta samastettiin. Konstruktio oli ”järjestystä”, joka muisti unohtaa muistin periaatteen. Viivakaavion tarkoitus oli poistaa käsitteet kuvan maailmasta – ne ”vaaralliset” käsitteet, jotka ”valuvat” kohti kuvan reunoja ja luovat moninaisen maailman tai viittaavat illuusion syvätasoon.

Kaaviossa on kaksi erikoista tekijää: Arnheim ei edes kuvan 2-dimensionaalisessa maailmassa ottanut huomioon pääaihetta kehystävää taustaratkaisua; toiseksi: hän näyttää omaksuneen kaaviota strukturoivat pisteet ja viivat Wassily Kandinskyn Punkt und Linie zu Fläche -teoksesta (1926) tietämättä mitä niillä oikeastaan pitää tehdä ja huomaamatta että ne luovat uuden figuurin, jossa mustilla pisteillä on täydellisesti erilainen käsitteellinen rooli uusina representatiivisina (käsite)pisteinä. Kaavion mustat pisteet eivät aksentoi mitään varsinaisessa maalauksessa olevaa keskeistä massoittelua koskevaa polttopistettä, vaikka viivat, joissa pisteet ovat kiinni, osoittavat kontraposton.

Merkityksen kehystys muodostaa kuvan rakenteen sutuurin. Se tarkoittaa sitä merkityksen momenttia, jossa subjekti liittää itsensä tiettyyn symboliseen rekisteriin jonkin tietyn merkitsijän kautta[17]. Se on ”saumaton liitos tai artikulaation linja”. Voi sanoa, että kompositio ei ole kompositio ilman jonkinlaista symbolista rekisteriä – vieläpä tietynlaisista merkityspisteistä käsin. Ingres’n maalauksessa kehystys melkein tyrkyttää sutuuri-aspektia. Kuitenkin: sutuuri olisi Arnheimille ollut suutari.

Pienetkin esityksen momentit voivat olla kuvan aiheelle merkitseviä. Kompositio määrittyy diskursseista ja diskurssin merkitystä voi suunnata pienikin merkitsevä karaktäärinen momentti. Jos keskeinen merkityksen sauma, genre, ei näy, kuten usein on, se täytyy vain tietää. Genren ja yksityiskohtien välinen suhde on aina kuvaa vastaanottavan yhteisön lukkoon lyömä. Ottakaamme vielä kuvaava esimerkki. Kai von Fiandt viittaa T. Pastoon nojaten siihen, miten Pieter Brueghel vanhemman kuulussa Metsästäjiä lumessa -maalauksessa (1565, Kunsthistorisches Museum, Wien) vertikaalit painotukset korostuvat[18] (kaavio 3). Hän ei kuitenkaan huomioi maalauksessa olevaa korkean ja matalan paikan valtavaa (horisontaalista) eroa, jota vain syvyysilluusio voi tuottaa ja joka sanelee maalauksen keskeisen karaktäärin (ks. kuva[19]). Syvyyden tuntua onkin vaikea formalisoida.

von Fiandt toteaa: ”Kypsässä taideteoksessa on toteutunut tietty tyylillinen invarianssi”[20]. Usein juuri tällainen etukäteistaideusko ”kypsään taideteokseen” johti merkittävien visuaalisten seikkojen laiminlyöntiin. Hahmopsykologian ”yksinkertaisuuden periaate” auttoi modernismin platonisia malleja tavalla, jossa formalistinen usko ideaaliin taideteokseen kohtasi hahmopsykologian ”simplicity patternin”.
“Kylväkää silmiä katsojiin”, kirjoitti joku – muistaakseni –  teatterikriitikko Suomen arvostelijain liiton tiedotuslehdessä kauan sitten. Se on paras koskaan lukemani vaatimus kriitikon työlle.

Kriitikon ja tutkijan työt ovat pitkälti yhtä, vaikka keskinäisessä arvonannossa ei aina ole kehumista. Tutkijan on vain oltava perusteellisempi selityksissään, kriitikko kun on yleensä kuitenkin ylivertainen ajatustensa tiivistämisessä ja lukijoiden tavoittamisessa – sen lisäksi, että hän on armottoman aikataulunsa vanki. Tutkija tuppaa unohtumaan omien ajatustensa vangiksi, mikä parhaimmillaan puolestaan voi johtaa siihen, että hän pitemmän ajan kuluttua pystyy esittämään perusteellisen ja tuoreen tulkinnan kiinnostuksensa kohteesta, selittämään sen historian ja kontekstin teoreettisesti relevantista näkökulmasta.

Tässä yhteydessä riittänee kevyt viittaus tunnettuihin eläinvertauksiin: jänis ja kilpikonna etenevät eri tavoilla, samoin siili ja kettu. Itse olen perustellut johkaantumistani lehtityöstä tutkijaksi sillä, että uteliaisuuteni on hidasta ja sitkeää, journalistin ja kriitikon on pystyttävä siirtymään sukkelasti asiasta toiseen.

Tutkija ja kriitikko joutuvat kumpikin jatkuvasti kehittämään tarkan katsomisen taitoa. Henkinen laiskuus on aina pahaksi, mutta oman mukavuusalueen kapea rajaus on erityisen kohtalokasta tutkijalle ja kriitikolle. Avoin katse on visuaalisen kulttuurin laajalla kentällä kummankin työn edellytys. Lukijoiden ymmärrys ei kasva, ellei heille anneta uusia oivalluksia.

Olen vuosikymmenten myötä kohdannut tilanteita, joissa kuvataiteita tutkiva kollega on jopa hyvin tunnetusta, monesti analysoidusta ja tulkitusta taideteoksesta huomannut aivan uusia asioita, kuvan esittämän aiheen arkisia yksityiskohtia ja/tai kokonaisuuden keskeisiä  ulottuvuuksia. Tiheimmät ja painavimmat taidetokset eivät tyhjene koskaan.  Tämä lienee niiden kestävyyden ydintä. Historiallisesti kerrostuneen kaupunkiympäristön monia arvoja ei kukaan huomaa, ellei tutkija niitä selvitä ja selitä.

Nykyään moni taiteen harrastaja sanoo olevansa ihastunut “kultakauden” suomalaiseen kuvataiteeseen (tarkoittaen yleensä 1800-luvun lopun maalauksia ja grafiikkaa) tai “suurten mestareiden” teoksiin (viitaten taiteilijoihin, joista viihteellisetkin lehdet joskus julkaisevat juttuja).  “Kultakauden” taideteollisuuden harrastajat puolestaan kilpailevat huutokaupoissa 1900-luvun puolivälin käyttötavarasta jne. Aikakauslehtiä selatessa syntyy käsitys, että taideharrastus on nyt sopivaa määritellä helpoimpien yleistysten mukaan. Kun karamelli tunnistetaan koreasta kääreestä, ei sisällöstä enää ole niin väliksi.

Korrektit taidehistorioitsijat ovat arkuuttaan mukana taideharrastuksen pinnallistamisessa. Suostumme usein vastaamaan kysymyksiin, joilla toimittajat vahvistavat kuluneimpia kliseitä. Emme kehtaa pistää hanttiin, emme esitä vastakysymyksiä. Emme usko tuoreiden ajatustemme millään mahtuvan viihteelliseen mediaan. Happanemme parempien ihmisten surulliseen marginaaliin.

Taidehistorioitsija on visuaalisen kulttuurin esteettisten ja historiallisten ulottuvuuksien erikoisasiantuntija. Visuaalisessa viestinnässä riehuvan brändäyksen “kultakaudella” taidehistorioitsijan osaamiselle olisi tuhannen taalan paikka. Meitä ei vain ole totuttu lukemaan tai kuulemaan. Oma(kin) vika.

Museoviraston tutkijoita vähennetään ja museoita suljetaan samaan aikaan, kun lehtien laihtuneilla kulttuurisivuilla riemuitaan Turun kulttuuripääkaupunkivuoden vaihtumisesta Helsingin designpääkaupunkivuodeksi. On tässä jonkinlainen ristiriita.

Turun tapauksessa kiinnitin huomion siihen, että Alvar Aallon ja Erik Bryggmanin yhdessä 1929 suunnittelemien Turun riemujuhlanäyttelyn mainostolppien pohjalta kehitettiin kaupunkiin kulttuuripääkaupunkitolppia, joissa oltiin ylpeitä vain Aallosta. Turussa on vain kolme Aallon suunnittelemaa rakennusta, Bryggmanin töitä yli 10.

Juhlavuoden organisaatio jätti käyttämättä ainutlaatuisen mahdollisuuden huutaa koko maailmalle, että Turulla on oma modernin arkkitehtuurin mestari, aivan erityinen syy matkustaa juuri Turkuun. Erik Bryggmanin Ylösnousemuskappeli on koko maailman kauneimpia kirkollisia rakennuksia, mutta sen ovia ei pidetty auki kulttuurimatkailijoiden iloksi. Ajoin itse turhaan aurinkoisena sunnuntaina Turkuun kuvatakseni kappelin salia.

Toispaikkakuntalaiset muistavat Turun 1900-luvun arkkitehtuurista yleensä vain rumat purkutyömaat.  Katuja kiertäen näkee kuitenkin edelleen paljon kaunista, mistä on vaikea saada tietoja. Tutkijoilla riittää töitä ja medialla tuoreita aiheita. Inventoinnit ovat kulttuurihistoriallisten museoiden raskasta perustyötä, jonka tulokset eivät itsestään hyppää kansalaisten silmille.  Demokraattisissa maissa on vaarallista kaivaa kuilua asiantuntijoiden ja päättäjien välille. Sillanrakentajia siihen tarvitaan, tutkijoita ja kriitikoita.
Väitöskirjan aiheena ovat arkkitehti Johan Jacob (Jac.) Ahrenbergin (1847–1914) restaurointisuunnitelmat Viipurin ja Turun linnoihin. Kumpaakaan niistä ei toteutettu. Ripatti on sitonut nämä Ahrenbergin työt laajaan ja monipuoliseen kontekstiin ja käsitellyt aihetta perinpohjaisesti. Taidokkaasti problematisoitu väitöskirja tuo merkittäviä lisiä mm. suomalaisten kansallisuusliikkeiden ja nationalismin tutkimukseen. Se kattaa suuren osan rakennussuojelun ja restauroinnin sekä museoittemme varhaisesta historiasta. Lisäksi se täydentää monilla aloilla aktiivisen, mutta aina vähän erikoisena pidetyn Jac. Ahrenbergin ammatti- ja henkilökuvaa.

 Viipurin linnan korjaus- ja restaurointisuunnittelun vaiheita tarkastellaan 1870-luvulta vuoteen 1895 ja Turun linnan restaurointisuunnitelmia vuodesta 1881 vuoteen 1909. Analyysi ei rajoitu Ahrenbergin restaurointisuunnitelmiin, vaan ulottuu niiden valtakunnalliseen ja paikalliseen kontekstiin, linnojen poliittiseen ja kansalliseen asemaan, eri toimijoiden tavoitteisiin ja linnojen synnyttämiin mielikuviin. Lukujen väliotsikot kertovat käsittelyn monipuolisuudesta. Viipurin linnan, tuon ”isänmaan harmaantuneen soturin” yhteydessä kysytään kenen perinnöstä sen kohdalla oli kysymys, pohditaan linnan hyödyllistä käyttöä, monumentin poliittisuutta ja kilpailevia muistoja. Viipurin linnan tarkastelulle tuo oman lisänsä se, että linna oli koko käsitellyn ajan Venäjän sotilasviranomaisten hallinnassa esilinnassa sijainnutta lääninvankilaa lukuun ottamatta. Samalla se oli Viipurin kaupungin merkittävin historiallinen monumentti, jonka kaupunki pyrki saamaan omaan käyttöönsä ja kunnostettavaksi. Linna pysyi kuitenkin Venäjän omistuksessa ja tämän takia myös Ahrenbergin restaurointisuunnitelma jäi toteuttamatta. Linna restauroitiin 1890-luvulla venäläisten toimesta.

Varastona ja vankilana käytetty Turun linna nousi jo 1800-luvun puolivälissä kansallisen monumentin asemaan, mm. Topeliuksen kertomuksessa Turun linnan tonttu-ukko vuodelta 1849. Ripatti kuvaa myös ansiokkaasti, miten linna tuli ajankohtaiseksi sen historiaa koskeneiden näytelmien, romaanien, runojen ja tutkielmien ansiosta. Hufvudstadsbladetissa ehdotettiin 1865, että Turun linnasta tehtäisiin koko kansakunnan yhteinen kansallismuseo. Myöhemmin restaurointisuunnitelmat liittyivät läheisesti Turun kaupungin historiallisen museon perustamiseen. Ahrenbergin kaksi peräkkäistä restaurointisuunnitelmaa  vuosilta 1890 ja 1899 tähtäsivät linnan arkkitehtuurin merkittävään parantamiseen. Ahrenberg otti mallia Gripsholmin ja Kalmarin linnojen restauroinneista, mutta sovitti myös Suomen keskiajan kirkkojen maalauksia linnan sisätiloihin pyrkien, kuten Ripatti muotoilee, esittämään Turun linnan ”ruotsalais-suomalaisena” monumenttina.

Väitöskirja liittyy muutamiin suomalaisiin ja varsinkin viimeaikaisiin ruotsalaisiin ja ranskalaisiin tutkimuksiin, joissa on tarkasteltu 1800-luvun rakennussuojelu- ja restaurointitoimintaa. Samalla se jatkaa Suomessa 1980-luvulta voimistunutta tutkimussuuntaa, jonka kohteena on 1880- ja 1890-lukujen aiemmin väheksytty arkkitehtuuri. Lisäksi se liittyy osaltaan meillä ja muualla viime vuosina suosittuun nationalismin tutkimukseen ja siinä erityisesti kysymykseen ”kansakunnan rakentamisesta”. Tämän tutkimussuunnan innostajia ovat olleet mm. Matti Klingen monet julkaisut, varsinkin kokoelma Bernadotten ja Leninin välissä (1975), Raoul Palmgrenin Suuri linja (1976) ja ulkomaisista Eric Hobsbawmin toimittama ja osaksi kirjoittama kokoomateos The Invention of Tradition (1983). Kaksi ensimmäistä ovat tukeneet käsitystä läpi 1800-luvun jatkuneesta linjasta, vaikka kirjoittajat eivät ole sitä välttämättä tarkoittaneet. Hobsbawnin kirjoitukset ovat tuoneet mukaan intentionaalisuuden niin kansallisten perinteiden keksimisessä kuin kansakunnan muodostamisessakin. Anna Ripatti mainitsee myös Klingen ja Hobsbawmin edellä mainitut teokset, mutta turvautuu lähtökohtanaan muuten uudempaan kansainväliseen nationalismi-kirjallisuuteen, kuten luvusta ”Näkökulma ja käsitteet” selviää.

Suomessa kuten muuallakin kansakunnan rakentaminen oli pienen sivistyneistön hanke. Sen vaiheet on parhaiten todettavissa juhlapuheista ja kirjoituksista. Se, miten muita tekoja tai taide- tai arkkitehtuuriteoksia nähdään tämän prosessin osana, on tietenkin tulkinnanvaraista. Luvussa ”Kansallisen perinnön rakentaminen” Ripatti selvittää sitä, miten rakennukset ja erilaiset muistomerkit on omaksuttu kansalliseksi kulttuuriperinnöksi ja miten antikvaarit ja arkkitehdit osallistuivat kansakunnan rakentamisen ja määrittämisen projektiin. Luvussa tuodaan esiin käsite ”suuri suku” kansakunnan metaforana sekä käsite ”rakennettu menneisyys” mm. Suomen Muinaismuistoyhdistyksen ja Muinaistieteellisen toimikunnan työn kohteena. Keskeinen kysymys 1800-luvulla oli se, minkälaisena tämä menneisyys oli nähtävä. Restauroinneissa, ja varsinkin Jac. Ahrenbergin restauroinneissa kuvaa menneisyydestä paranneltiin samaan tapaan kuin Ruotsissa ja Ranskassa tehtiin linnarestaurointien yhteydessä. Luvussa käsitellään erinomaisesti myös suomalaisten suhdetta Ruotsin ajan perintöön. Tämä suhde oli 1800-luvun lopulla kielitaistelun politisoima. Kiihkeimmät suomenmieliset eivät katsoneet linnojen kuuluvan suomalaiseen taidehistoriaan, mutta osaksi Topeliuksen monien kirjoitusten ansiosta niistä tuli säilytettävää kansallista kulttuuriperintöä. Anna Ripatin sanoin (s. 53):

    Negatiivisista mielikuvista huolimatta kansanvalistuksen ja kansakunnan yhteisen identiteetin puolesta ponnistellut eliitti käytti Ruotsin ajan rakennuksia ja muita muinaismuistoja todisteina kansakunnan pitkästä historiasta, luomiskyvystä ja elinvoimaisuudesta. Niiden vaalimisen ajateltiin osoittavan kansakunnan sivistystasoa.

Käsiteltävät restaurointisuunnitelmat  ja niiden vaiheet on konstruoitu monen arkiston kuva-, asiakirja- ja piirustusaineistosta sekä sanomalehtien ja yksityiskirjeiden avulla. Väitöskirjan kolmannessa ja neljännessä luvussa restaurointisuunnitelmia analysoidaan tyhjentävästi. Laajaan lähdeaineistoon pohjautuvat luvut on varustettu runsailla viitteillä sitaatteineen. Lukuja täydentävät myös huolellisesti dokumentoidut liitteet, joissa käydään kronologisesti läpi linnojen monivaiheiset restaurointihankkeet.  On ihailtava sitä sitkeyttä ja kylmäverisyyttä, joiden avulla Anna Ripatti on käsitellyt laajaa lähdeaineistoaan ja saanut väitöskirjansa kuitenkin erinomaisen kiinnostavaan ja luettavaan muotoon. Kirja tulee tarjoamaan monen eri alan tutkijoille paljon ideoita ja suoranaisia lähdetietoja. Voi vain toivoa, että he puolestaan paljastavat löytöjensä lähteet.

Väitöskirja tarjoaa runsaasti yhtymäkohtia nykyaikaan. Yhä edelleen on vaikea löytää sopiva käyttö rakennukselle joka halutaan säilyttää. Aivan samoin kuin Viipurissa ja Turussa museo- ja nähtävyyskäyttöä ajatellaan usein ensimmäiseksi. Museot eivät juuri koskaan ole tuottavia laitoksia eikä niistä siksi ole turvaamaan rakennusten säilymistä. Kulttuuriperintöön onkin suhtauduttava toisin. Sen on perintöä,  joka on vain pakko, kävijämääriä tai rahoja laskematta, säilyttää seuraaville sukupolville. Ripatti tuo esiin joukon mielenkiintoisia 1800-luvun käsitteitä, jotka liittyvät tähän ajatteluun. Kuten Ripatti kirjoittaa, patrimonium-käsitteellä tarkoitettiin roomalaisessa oikeudessa eräiden tulkintojen mukaan niitä isältä pojalle siirtyviä kalleuksia, perittyä omaisuutta, joiden arvoa ei voinut rahassa mitata, vaan jonka arvo oli sukupolvelta toiselle välittymisessä ja säilymisessä. Tällaisena se tarkoittaa nimenomaan ajattelutapaa, joka vielä 1800-luvun Suomessakin oli Ripatin mukaan tunnistettavissa. Isien perinnön tuhlaaminen oli kunniatonta. Väitöskirjassa viitataan myös neljänteen käskyyn, jonka merkityksen on omassa väitöskirjassaan tuonut esiin Leena Valkeapää. Ilmeisesti myös sen merkitys ajattelun ja tekojen taustalla oli 1800-luvulla huomattavasti suurempi kuin nykyään.

Taiteen filosofiaa suomeksi käsittelevät julkaisut ovat jääneet tällä vuosituhannella vain aivan muutamien nimikkeiden varaan. Kun myöskään 1700–1800-lukujen vaihteen saksalaisen idealismin ei voi sanoa kuuluvan tämänhetkisen taidefilosofisen keskustelun suurimpiin muotiaiheisiin, ansaitsee Veli-Matti Saarisen Taiteen elämä ja kuolema erityiskiitoksen jo pelkällä olemassaolollaan. Teos perustuu Saarisen kuvataideakatemiassa ja eri yliopistoissa pitämiin luentoihin rakentuen esseistiseen tyyliin temaattisten kokonaisuuksien ja henkilökuvien ympärille. Pääanti keskittyy Immanuel Kantin ja G. W. F. Hegelin taideteoreettisiin kirjoituksiin, joiden merkitystä estetiikan myöhemmälle kehitykselle on hankala yliarvioida. Ja kun uuskantilaiseksi luetun Ernst Cassirerin vaikutukset Erwin Panofskyyn ovat yleisesti tiedossa, voi aihetta pitää merkittävänä sekä laajemmassa mittakaavassa että taiteen tutkimuksen kannalta katsoen.

Saarisen lähtökohtana ei ole enempää eikä vähempää kuin ”luoda filosofinen perusta modernia taidetta koskevalle keskustelulle” auttamalla ymmärtämään sen moninaisia kysymyksenasetteluja.[1] Hänen mukaansa moderni taidekäsitys on Immanuel Kantista alkaen sisältänyt sisäisen jännitteen jakaantuen kiistelyyn taiteen ”elämästä ja kuolemasta”, joilla viitataan varhaisromantiikan ja Hegelin toisistaan poikkeaviin näkemyksiin taiteen autonomisuudesta. Modernin taidekäsityksen lähtökohtana Saarinen pitää Kantin filosofista järjestelmää, jossa teoreettiseen suuntautuvan ymmärryksen ja käytäntöön kohdistetun järjen väliin jäävä kuilu ylitetään Arvostelukyvyn kritiikki -teoksessa (1790) kokonaisuuden täydentävällä sielunominaisuudella, arvostelukyvyllä. Väliin jäävälle ei-kenenkään-maalle muotoutuva esteettinen alue ei ole teoreettisen tai käytännöllisen filosofian hallinnassa, vaan ”jollain tavoin autonominen suhteessa näihin”[2] ja pelkästään omien lainalaisuuksiensa mukaan toimiva alue. Näin johdettu taiteen omavaltaisuuden ideaali, johon sisältyi ajatus taiteellisen luomisen vapaudesta, muodosti Saarisen mukaan selvän vastakohdan aiemmille imitaatioon perustuville taideteorioille ja antoi alkusysäyksen myöhemmälle taiteen autonomisuutta koskevalle keskustelulle.

Kantin näkemykseen pohjautuva varhaisromanttinen tulkinta, ”taiteen elämä”, ankkuroidaan Saarisen teoksessa Friedrich Schlegelin teoreettisiin pohdintoihin, joissa taiteen alueelle suodaan entistäkin rajattomampi liikkumavapaus. Saarisen mukaan Schlegel näkee taiteen proteusmaisesti ilmenevänä kasvun ja kehityksen tilana, jossa jatkuvasti haetaan uusia luovia ilmaisukieliä ilman että prosessi tulisi koskaan varsinaisesti valmiiksi. Schlegel katsoi taiteen myös kykenevän ilmaisemaan ideoita, jotka olivat muiden alojen, kuten filosofian ja luonnontieteiden ilmaisukeinojen tavoittamattomissa. Tuloksena syntyi taiteen totaalisen autonomian pelikenttä, jolla vain taideteos, ei mikään taiteen ulkopuolinen, määritteli taiteen olemuksen ja kulkusuunnan.

Tämän taiteen epistemologista autonomisuutta painottavan romanttisen näkemyksen vastakohdaksi Saarinen nostaa Hegelin dialektisen filosofian, jossa taide totuuden ilmaisijana alistetaan sitä ”korkeampien” ilmiöiden alaisuuteen. Hegelin mukaan vain Kreikan klassisen kauden kuvanveisto kykeni välittämään tietyntasoisia ”totuuksia” ilmaisemalla ylempää todellisuutta sen aistittavassa muodossa, mutta myöhemmin syntyneet syvällisemmät järjestelmät, kristinusko ja filosofia (jolla Hegel viittasi oman aikansa valistusfilosofiaan), pystyivät tuomaan esiin myös niitä totuuksia, joihin materiaalisen taiteen rajalliset keinot eivät riittäneet.

Teoksen viimeisessä osassa Saarinen ruotii 1900-luvun alkupuolen taidekäsityksiä Walter Benjaminin kirjoitusten kautta. Benjamin katsoi taiteen kopioitavuuden riistäneen siltä sen mystisen auran, mikä sai hänet hahmottelemaan ”uuden taiteen ideaalin”, jossa luovutaan taiteen autonomisuudesta ja idealistisesta perustasta. Saarinen pyrkii kuitenkin osoittamaan, ettei Benjaminin ajattelu ole kaikilta osin täysin johdonmukaista, sillä myös uuden taiteen muodot kuten elokuva, voivat esiintyä uutena taiteen kielenä lähes autonomisessa merkityksessä.

Kuten edellä esitetystä käy ilmi, Taiteen elämä ja kuolema on temaattisesti monipuolinen, sisällöllisesti rikas ja kysymyksenasetteluiltaan haastava yritys pureutua taidefilosofian pitkän linjan ydinkysymyksiin. Maltillisen mittansa vuoksi teos on helposti lähestyttävä ja nopeasti haltuun otettavissa oleva kompakti johdatus idealistisen taidefilosofian keskeisiin teemoihin. Suppean sivumäärän ja runsaan sisällön yhdistelmä on toisaalta aiheuttanut joitain ongelmia. Toisinaan lukijan valtaa vaikutelma, että kirjoittaja on yrittänyt haukata liian suuren palan sullomalla mittavia osia länsimaisen filosofian klassikoista muutamiin sivuihin. Esimerkiksi Kantin Arvostelukyvyn kritiikistä piirtyvä kuva on kovin ohut verrattuna siihen ajatusten ja kulttuurihistoriallisten kytkentöjen palavaan runsauteen, jonka Kantin seikkaperäinen alkuteos tarjoaa.

Paikoin vaikuttaa myös siltä, että aihepiirien runsaudesta johtuen on niihin perehtyminen jäänyt vähäiseksi ja esitys pintapuolisen pelkistäväksi, pahimmillaan jopa vääristäväksi. Puhuessaan esimerkiksi kabbalasta, maagisen kielen käsitteestä ja siihen liittyvästä metaforisuudesta kirjoittaja liikkuu selvästi itselleen vieraalla alueella. Käsittelyä leimaavat tutkimuskirjallisuuden yksipuolisuus ja historiallisen kontekstin puute, aivan kuin kirjoittajan olisi vallannut schlegeliläinen vimma esittää taiteen ohella myös filosofia autarkisena järjestelmänä, jolla ei tarvitse olla tarttumapintaa muihin aloihin.

Filosofian sisäiseen debattiin keskittyvä lähestymistapa on toisaalta ymmärrettävissä oppialan oman historiankirjoittamistradition pohjalta: filosofian historioita on usein kirjoitettu ”huipulta huipulle” -periaatteella, suurmiehistä ja näiden vallankumouksellisista innovaatioista toiseen etenevänä ketjuna ilman aatehistorian, mentaliteettien historian tai kirjallisuus- ja kulttuurihistorian tarjoamaa taustoitusta. Tältä osin myös Taiteen elämä ja kuolema ottaa osaa pitkään jatkumoon, ja voisi hyvin kuvitella, ettei monikaan lukija pidä historiallisen taustoituksen poissaoloa millään muotoa puutteena. Saarinen on kuitenkin halunnut suunnata teoksensa myös taidekeskustelua käyvälle yleisölle, ja siksi haluaisin nostaa esiin muutamia, sinällään kiitettävän teoksen kokonaisuuden kannalta hivenen toissijaisia seikkoja, jotka taiteen tutkimuksen ja historiatieteiden aloilta tulevan lukijan näkökulmasta voisivat lisätä teoksen relevanssia ja avartaa siinä esitettyjen filosofisten aatteiden selityshorisonttia.

Ensinnäkin on hyvää pitää mielessä, etteivät Kantin, Schlegelin ja Hegelin ajatukset ole aatehistoriallisen analyysin valossa tarkasteltuina aivan niin vallankumouksellisia kuin toisinaan on annettu ymmärtää: niiden taustalla häilyvät edelleen aristoteelisen ja platonisen tradition haamut, kristinuskon paradigmaattinen ylivalta ja näihin keskiajalla ja renessanssissa tarttuneet uudet ideakimput. Esimerkiksi kuvittelukyvyn ja ”vapaan mielikuvituksen” teoriaa niin Kantilla kuin romantikoillakin tulisi verrata aristoteelisen imaginaation (kr. fantasia) käsitteen pitkään evolutiiviseen kehityshistoriaan.[3] Tällöin paljastuisi, kuinka näkemykset taiteen ja luovuuden vapaasta kentästä pohjautuvat aiempiin antiikin ja keskiajan imaginaatio–teorioihin, renessanssin uusplatonismiin ja etenkin Kantin kritisoimiin brittiläisiin empiristeihin.

Toista aluetta, joka kärsii aatehistoriallisen taustoituksen puutteesta, voitaisiin kutsua emblemaattiseksi. Siihen sisältyy ajatus kielten, nimien, symbolien ja mystisesti ilmaistujen metaforien ei-konventionaalisesta luonteesta, johon Saarinen viittaa enemmän tai vähemmän epämääräisesti Schlegelin, Herderin ja Benjaminin kohdalla. Schlegelin ilmaisema lähtöajatus ”korkein tieto rajoittuu luonnollisesti tiedostamattomaan”[4] on poimittu ilmeisen tietoisesti romantikkojen suosimilta renessanssin uusplatonisteilta, joiden eksplikoiman teorian mukaan kontemplatiivisesti saavutetut intuitiiviset totuudet olivat rationaalisen ajattelun totuuksia korkeampia. Ajattelun juuret ulottuvat myöhäisantiikin uusplatonisteihin ja Platonin dialogeihin, joista etenkin Kratylos ja sen tulkintatraditio ovat selvästi ravinneet Saarisen ruotimia Benjaminin ajatuksia kielen ja nimien luonteesta.

Lievää ihmetystä herättää myös se, että taiteen filosofiaan keskittyvä teos tyytyy arvioimaan Schlegeliä tiedostamattomaan taipuvaiseksi ajattelijaksi[5] ja sivuuttamaan tämän teorian allegorian ilmaisemista, käsitteellisen diskurssin tavoittamattomissa olevista totuuksista ikään kuin kuriositeettina, johon ei kannata porautua enempää.[6] Lyhyt viittaus esimerkiksi Ernst Gombrichin pääteoksiin olisi selventänyt helposti, että taustalla vaikuttaa romantiikan esiin nostama keskiaikaisen filosofian hellimä platonilaishenkinen ajatus luomakunnasta ”jumalan suurena kirjoituksena”, jossa jokainen laji ja olento viittaavat yliaistillisella tavalla itseään korkeampiin ideoihin. Tässä mielessä visuaaliset symbolit – ja Schlegelin metaforat – voivat viitata ei-konventionaalisesti ylempään todellisuuteen, jonka kuvaamiseen arkikieli ja perinteinen tiede ovat kyvyttömiä. Vastaavan kielikäsityksen mukaan oli ollut olemassa ”pyhiä kieliä” tai jumalan luoma, usein hepreaan yhdistetty alkukieli, joissa sanat ilmaisevat ja sisältävät kohteittensa essentian. Ajatuksen taustalta löytyy sekä juutalais-kristillistä eksegetiikkaa että pakanallista uusplatonismia, joita Saksan idealistit sivumennen sanoen lukivat ahmien.

Saarisen teosta vaivaa hetkittäin myös tietty määritelmällisyyden ja koheesion puute. Toisinaan kirjoittaja säntäilee sivupoluille aina Schlegelin yksityiselämää myöten, eikä kokonaan vaille yhteenvetoa jätetystä teoksesta löydy selventävää yleisnäkymää. Myös peruskäsitteistö olisi kaivannut enemmän determinoivaa otetta. Lukija alkaa väistämättä kaivata tietoa esimerkiksi siitä, mitä, missä ja milloin tapahtuvaa/tapahtunutta tarkalleen ottaen on se ”modernia taidetta koskeva keskustelu”, johon kysymyksenasettelussa viitataan. Asia kaipaisi kipeästi tarkempaa rajausta, sillä pelkästään termin ”moderni” polyseeminen yltäkylläisyys voi tunnetusti johtaa lukuisiin keskenään hyvinkin erilaisiin kronologisiin ja ideologisiin paikannuksiin.

Myös muutamiin teoksen perusoletuksiin olisi lukijan kannalta kaivannut enemmän selittävää taustoitusta. Esimerkiksi selkeitä premissejä väitteelle, että Schlegelin ja Hegelin linjaukset ovat kummunneet nimenomaan Kantin Arvostelukyvyn kritiikistä ja sen katalysoimasta keskustelusta, ei esitetä, ja linjaukset tyydytään avaamaan pelkin “voisi ajatella että” -tyylisin interludein. Myös Benjaminin taidekäsityksen ristiriitaisuutta koskevat hypoteesit vaikuttavat hetkittäin spekulaatiolta, josta lukijalle jää tunne, että yksityiskohtaisemman tutkimuksen avulla aiheesta olisi voinut löytyä täsmällisempääkin sanottavaa. Epäselväksi jää myös se, kuinka relevantteja teoksessa käsitellyt debatit ovat tämänhetkisten metodisten suuntausten ja tutkimusintressien suhteen esimerkiksi taidehistorian kentällä, missä idealistinen taidekäsitys on aikaa sitten tehnyt tilaa taiteen praktisuutta painottaville tutkimussuuntauksille.

Ehkä eniten olisin kaivannut vihjeitä siitä, miten teoksessa käsitellyt historialliset teemat esiintyvät nykyhetken taidekeskustelussa, johon esipuhe selvästi vaikuttaisi viittaavan. Ainoa asiaa koskeva maininta on yksittäiseksi jäävä väite, jonka mukaan Kantin teoria esteettisen vaikutelman subjektiivisuudesta synnytti pohjan ”modernin taidekeskustelun” sääntörelativismille. Tällöinkin lukija jää haikailemaan argumentteja siitä, kuinka käsitehistoriallinen evoluutio olisi tähän päätynyt. Olisi toki epäoikeudenmukaista ja hätiköityä kritisoida väitettä sanoen, että Anssi Kasitonni tuskin pohdiskeli juuri Kantin esteettistä ideaa Darth Vaderin käyristyvää valosapelia hahmotellessaan: aatehistorialliset vaikutukset tapaavat kulkeutua muuntuneina ja useiden välikäsien kautta siten, että näköyhteys alkujuuriin on kadonnut, mutta juuri se tosiseikka, ettei kyseisiä välivaiheita (saati lopputulemia) ole käsitelty lainkaan, on ehkä teoksen merkittävin Akilleen kantapää.

Teos puolustautuu mahdollista kritiikkiä vastaan heti alkusanoissa kertomalla välttävänsä autoritaarista opettamista ja pyrkivänsä sen sijaan innostamaan lukijaa yhdistämään lukemaansa uusin tavoin. Samassa yhteydessä Saarinen kertoo suunnitelleensa teoksen sarjaksi puoli-itsenäisiä kirjoitelmia, joiden ei ole tarkoituskaan esittää kattavaa arvioita käsitellyistä asioista. Monitulkintaisista historiallisista ilmiöistä puhuttaessa on varovaisuudella ja relativismilla toki oikeutettu, nykyään lähes sementoitu paikkansa, mutta toisaalta tätä kilpikonnapuolustusta voisi kritisoida postmodernismin jälkeiselle ajalle ominaisesta kammosta välttää ”faktuaalisia” väittämiä ja tendenssistä vierittää johtopäätösten tekemisen vastuu tulkitsevan lukijan niskaan. Ja kyseen ollessa näinkin merkittävistä ajattelijoista ja heidän jälkivaikutuksestaan, tulisi kirjoittajilta spekulatiivisen referoinnin ohella voida vaatia myös kokoavia arvioita.

Vahvimmillaan Taiteen elämä ja kuolema on niinä hetkinä joina aatehistorialliset yhteydet piirtyvät selvimmin esiin ja eri tekstit asetetaan lähiluvussa rinnakkaistarkasteluun. Saarinen esimerkiksi osoittaa melko terävin sanakääntein kuinka Benjamin, joka vastusti idealistista ajattelutapaa uuden taiteen ihanteen yhteydessä, oli varhaisemmassa kieliteoriassaan syvästi sidoksissa vanhempaan idealistiseen filosofiaan lähentyen monin paikoin esimerkiksi Schlegelin ja Herderin ajattelua. Teosta olisi hyvin voinut laajentaa tähän alkuperäistekstien syväanalyysin ja vertailun avaamien mahdollisuuksien suuntaan. Aiheen avartaminen laajemmaksi kokonaisuudeksi ei olisi välttämättä lainkaan huono idea, sillä tällaisenaan Taiteen elämä ja kuolema jää osittain puolimatkaan yrityksissään saavuttaa itse itselleen määrittelemänsä melko haastavat tavoitteet.

Kokonaisuudessaan näkisin teoksen soveltuvan parhaiten niille lukijoille, jotka kaipaavat nopeaa ja tiivistä kotokielistä johdatusta Kantin, Hegelin ja varhaisromantikkojen taidefilosofiseen maailmaan. Kiitoksen arvoisena voidaan pitää pyrkimystä taidetta koskevan keskustelun laajamittaiseen filosofiseen taustoittamiseen sekä halukkuutta vuoropuheluun ja teoksessa esitettyjen ajatusten jatkojalostukseen. Positiivisen maininnan ansaitsevat myös teoksen lopusta löytyvä keskeisten käsitteiden saksa–suomi-sanasto sekä kappaleiden alkuun sijoitettu oivaltava kuvitus, joka toimii johdatuksena kunkin kappaleen temaattiseen ilmapiiriin.

Kevät 2012 muutti yliopistojen pääsykoejärjestelmän perusteita. Avautuvassa haussa ei enää välttämättä haettu pääaineeseen, kuten taidehistoriaan, vaan laajempaan kulttuuriaineiden kokonaisuuteen. Kandidaatin tutkinnossa opiskelijalla on kuitenkin oltava pääaine tutkintoasetuksen mukaan, joten uudella opiskelijalla on edessään entisestä poikkeava polku taidehistorian valitsemisessa pääaineeksi.

Miten tulokas alkaa rakentaa identiteettiään taidehistorioitsijana? Yliopistojen uusi tilanne haastaa meitä taidehistorioitsijoita yhteisönä miettimään sitä, keitä me itse asiassa olemme ja missä ja miten yhteisömme ilmaisee itseään.

Sosiologit korostavat ryhmän merkitystä identiteetin synnyssä. Ainejärjestöllä, vanhemmilla opiskelijoilla ja oppiaineen henkilökunnalla on avainrooli perustan laskemisessa. Samastuminen on kuitenkin yhteisöistä ja ryhmistä huolimatta yksilöllinen kokemus, jolle ovat luonteenomaisia erilaiset vertailut. Ratkaisuja identiteetin rakentamistyöhön on varmasti monenlaisia. Yksilölliset tulkintaerot ja kokemukset vaihtelevat suuresti jo alan valinnan lähtökohdista riippuen.  Samoin todennäköisesti mitä erilaisimpia ovat myös ne polut jotka vievät toisaalle, jos ala ja oletukset siitä eivät kohtaa.

Akateemiset yhteisöt vaalivat ja uudistavat paikallisia perinteenteitään. Nuorista ihmisistä koostuva kriittinen opiskelijajoukko on aina osannut pitää tuntosarvensa liikkeellä ja katsantonsa ajan hermolla, joten uudessakaan tilanteessa kriittisen massan kohtalosta tuskin tarvitsee kantaa huolta. Enemmänkin on ladattava toiveita koko taidehistorian tieteellisen ja tutkittua tietoa soveltavan yhteisön yhteisöllisyyden tunteen vankistamiseen.

Taidehistorian valtakunnallisella yhteisöllä, jota edustaa esimerkiksi Taidehistorian seura, on keskeinen rooli yhteisöllisyyden kehittäjänä. TAHITI-verkkolehti on aina tavoitettavissa oleva kanava keskusteluyhteydelle. Valtakunnalliset TAHITI-seminaarit kokoavat taidehistorioitsijoita tuoreiden teemojen äärelle ja mahdollistavat paikkansa alalla vakiinnuttaneiden alumnien ja uusien tulokkaiden kohtaamisen.

Luonnontieteellisen keskusmuseon arkistossa on 313 arkkia taiteilija Hilda Olsonin (1832–1916)[1] hämähäkkiakvarelleja, joissa on kuvattu yhteensä 454 erillistä hämähäkkiä. Nämä akvarellit muodostavat kaksi kokoelmaa: Araneae Fenniae ja Araneae Rossiae ja ne ovat nahkaselkäisissä pahvisissa koteloissaan (kuva 1). Akvarellikotelot ovat osa Alexander von Nordmannin (1803–1866)[2]  arkistomateriaalia.

Tarkastelen artikkelissani Hilda Olsonin hämähäkkiakvarelleja taiteen ja luonnontieteen kontekstissa ja osoitan niiden yhteyden Nordmannin tutkimustyöhön. Vaikka artikkelini nostaa esiin suomalaisten naistaiteilijoiden aseman ja osoittaa yhden esimerkin siitä, kuinka he saattoivat työllistää itsensä 1800-luvulla, en syvenny tarkasti Olsonin biografiaan enkä vertaa hänen hämähäkkiakvarellejaan hänen muihin maalauksiinsa. Tutkimukseni pääasiallisena lähdeaineistona ovat olleen Olsonin akvarelliarkkeihin kirjoitetut merkinnät. Olsonin kirjearkisto on Åbo Akademin kirjastossa, mutta se ei sisällä aineistoa tässä käsiteltävältä ajalta.[3] Taustakirjallisuudesta keskeisimmät ovat Torkel Hellströmin (1890–1946)[4] Olsonista kirjoittama biografia (1939) sekä Erik Birckin vuonna 1988 Olsonista kirjoittama artikkeli Uudenkaarlepyyn kaupungin historiikkiin.[5] Hellström oli Österbottniska pressenin toimittaja, joka kirjoitti muun muassa Uudenkaarlepyyn kaupungin asukkaista henkilöhistorioita. Hänen tekemänsä biografian tiedot perustuvat suurelta osin Olsonin päiväkirjaan, jota hänellä on tuolloin ollut mahdollisuus lukea.[6] Päiväkirjan sijainti ei enää ole tiedossa. Birckin tiedot perustuvat Hellströmin artikkeliin sekä sen jälkeen tapahtuneisiin seikkoihin kuten 1950-luvulla tehtyihin testamenttilahjoituksiin.[7] Näiden kirjoitettujen lähteiden lisäksi Olsonista ei ole kirjoitettu juuri lainkaan. Hänet mainitaan lyhyesti dukaattipalkintojen yhteydessä muutamalla sanalla tai rivillä. Hänestä ei ole tehty yhtään taidehistoriallista tutkimusta eikä hänen tuotannostaan ole kattavaa luetteloa. Hänen öljymaalauksistaan ja akvarelleistaan on olemassa Hellströmin tekemä luettelo vuodelta 1939. Luettelossa mainitaan 27 öljyvärityötä ja 21 akvarellia. Niihin sisältyy muotokuvia, maisemamaalauksia sekä kopioita.[8] Tässä kohteena olevia hämähäkkiakvarelleja ei luettelossa ole mukana. Hellströmin mainitsemien maalausten lisäksi Olsonin maalauksia on runsaasti yksityisomistuksessa. Svenska Folkskolans Vänner i Helsingfors –yhdistyksellä on Birckin mukaan ollut Olsonin maalauksia, jotka ovat tulleet yhdistyksen omistukseen 1900-luvun alkupuolella testamenttilahjoituksena.[9] Yhdistyksellä ei kuitenkaan enää ole hallussaan maalauksia tai mitään muuta Olsoniin liittyvää materiaalia.[10]

Akvarellien suuren lukumäärän vuoksi olen valikoinut kohteekseni joitakin esimerkkejä, joiden avulla valotan kokoelman luonnetta. Akvarelliarkit sisältävät huomattavan määrän kirjoitettua tietoa, josta on vastuussa Nordmannin lisäksi tuntemattomaksi jäänyt henkilö, jonka käsiala poikkeaa muusta tekstistä. Olen pyrkinyt valitsemaan esimerkkiarkit siten, että kaikki erilainen tieto ja sisältö tulevat mahdollisimman monipuolisesti esiin. Samoin olen valinnut erilaisia hämähäkkilajeja tarkasteltavaksi tuodakseni esiin Olsonin taidon ja tarkkuuden. Arkeille on maalattu eri määrä hämähäkkejä. Pääosin samalle arkille on maalattu samaa lajia tai sukua olevia eläimiä, mutta myöhempi lajinmääritys on toisinaan osoittanut niiden olevan eri lajeja. Usein arkilla kuvataan samanlajinen koiras ja naaras tai saman suvun lajeja. Kuva-arkkeihin on yleensä kirjattu paikka, mistä näyte on kerätty tai missä sitä on alettu maalata. Tätä paikkatietoa vertaan Olsonin allekirjoitusten paikkatietoon. Tällä tavoin pyrin selvittämään sitä, miten ja missä kuvat maalattiin. Tarkastelen myös, oliko näytteen keräyspaikan ja maalauspaikan välillä eroja. Mainitsen myös esimerkin vuoksi joidenkin sellaisten kuva-arkkien numeroita, joista tässä tutkimuksessa ei ole kuvaa, mutta joita koskeva tieto voi toimia lähteenä myöhemmille tutkimuksille. Hilda Olson syntyi Uudessakaarlepyyssä (nykyisin Kokkola) nuorimpana lapsena merikapteeni Olov Olsonin perheeseen, jossa sekä isä Olov että veli Fritz harrastivat maalausta. Hilda Olson sai siis jo kotoaan innostuksen kuvataiteilijan työhön. Hän muutti Helsinkiin 1850-luvulla ja opiskeli maalausta Suomen Taideyhdistyksen piirustuskoulussa.[11] Tuohon aikaan kopiointi kuului oleellisena osana taidekoulutukseen. Suomen Taideyhdistys järjesti dukaattikilpailuja, joiden tarkoituksena oli myöntää palkinnot kahdelle parhaalle öljyvärityölle. Palkintoja ryhdyttiin jakamaan myös kopioille, piirustuksille, veistoksille ja arkkitehtuurisuunnitelmille. Taideopiskelijoille ja taidekokelaille suunnatun kilpailun palkintojen suuruus oli 20 ja 10 dukaattia, joskaan kaikkina vuosina ei ensimmäistä palkintoa jaettu lainkaan.[12] Vuonna 1858 järjestettiin ensimmäinen Suomen Taideyhdistyksen dukaattikilpailu[13] ja siihen myös Hilda Olson osallistui. Hänet palkittiin 10 dukaatin palkintosummalla Erik Johan Löfgrenin (1825–1884)[14] teosta Flickan med blommorna esittävästä kopiosta.[15] Kilpailuun osallistui tuolloin kolme alkuperäisteosta ja kaksikymmentä kopiota.[16]

Jo lapsuudenkodissaan Olson oli oppinut englannin kieltä, joka ilmeisesti kuului perheen sivistykseen isän merikapteenin uran johdosta. 1850-luvulta lähtien Olson teki käännöstöitä englannin kielestä muun muassa Helsingfors Tidningar -lehteen. Nämä käännöstyöt käsittivät mm. novelleja. Käännöstöitä Helsingfors Dagbladetiin, Hufvudstadsbladetiin ja Åbo Underrättelser -lehteen oli Hellströmin mukaan myös 1860- ja 1870-luvuilla.[17] Vuosina 1860–61 Olson matkusti Nordmanin seurueen mukana Etelä-Venäjälle ja Krimille maalaamaan akvarelleja hämähäkeistä. Vuonna 1867 hän otti viran maistraatin puhtaaksikirjoittajana ansaitakseen elantonsa. Tätä tointa hän hoiti vuoteen 1873, jonka jälkeen hän palasi Uuteenkaarlepyyhyn hoitamaan vanhaa äitiään. Äidin kuoleman jälkeen vuonna 1877 Olson muutti Lontooseen, jossa hän työskenteli tapettitehtaan mallipiirtäjänä.[18] Samaan aikaan hän edelleen maalasi tauluja, joista viimeinen on signeerattu vuonna 1908. Taidehistoriallisessa keskustelussa on Olsonin palkitsemista dukaattikilpailuissa pidetty virheenä sen perusteella, että hänen uransa loppui pian palkitsemisen jälkeen.[19] Todennäköisesti dukaattikilpailun palkinnolla oli suuri merkitys Olsonin taiteilijan uralle, joka jatkui koko hänen elämänsä ajan. Hänen maalauksensa eivät tulleet taidepiirien ja suuren yleisön tietoisuuteen, mikä aiheutti virheellisen käsityksen hänen taiteilijan uransa loppumisesta. Olson kävi kotimaassaan viimeisen kerran vuonna 1906. Hän ei avioitunut koskaan ja asui viimeiset vuotensa englantilaisen tuttavansa rouva Witherwickin luona Lontoossa, jossa kuoli 84 vuoden ikäisenä vuonna 1916.[20]

Suomen Taiteilijaseura perustettiin 1864 ja aluksi jäseniksi otettiin vain miehiä. Vasta 1860-luvun lopulla alettiin jäseniksi ottaa myös naisia.[21] Olson ei tiettävästi ollut Taiteilijaseuran jäsen eikä hän ole taiteilijamatrikkelissa. Taiteilijaseuran jäsenyys perustui 1800-luvulla taiteilijaksi tunnustautumiseen ja Taiteilijaseuran jäsenen suositukseen, mikä tarkoitti näyttelyihin osallistumista ja liikkumista taiteilijoiden parissa.[22] 1800-luvulla näyttelyihin osallistuminen oli myös kriteeri, jonka perusteella taiteilija tuli valikoiduksi taiteilijamatrikkeliin. Vuonna 1926 ilmestyneen Ernst Nordströmin (1850–1933) toimittaman Suomen taiteilijat – maalarit ja kuvanveistäjät, Finlands konstnärer – målare och bildhuggare -teokseen valikoitiin ne maalarit ja kuvanveistäjät, jotka 1800-luvulla olivat luoneet itsenäisiä taideteoksia ja jotka olivat osallistuneet näyttelyihin teoksillaan.[23] Taideyhdistyksen näyttelyihin Olson osallistui kolme kertaa. Ensimmäisen kerran vuonna 1857, jolloin hänen teoksenaan oli kopio teoksesta Sobieski, Puolan kuninkaan Juhana III:nen (1624–96) muotokuva[24] ja toisen kerran dukaattipalkinnon saaneella maalauksellaan teoksen Flickan med blommorna kopiolla vuonna 1858[25]. Vuonna 1860 hän asetti näytteille luonnontieteellisiä kuvia hämähäkeistä.[26] Ei ole tiedossa millaisen vastaanoton Olsonin hämähäkkiakvarellit saivat aikanaan. Niistä ei ole mainintaa Suomen Taideyhdistyksen pöytäkirjoissa eikä muissa arkistomateriaaleissa tai säilyneissä lehtiartikkeleissa. Vuonna 1867 Olson maalaus Adolf von Beckerin (1831–1909)[27] teoksen Sofwande katt kopio ostettiin Helsingissä pidettyyn taidenäyttelyyn, jonka teokset myytiin arpajaispalkintoina.[28] Muusta näyttelytoiminnasta ei ole tietoa. Vaikka naiset Suomessa saattoivatkin opiskella maalausta miesten rinnalla, niin taiteilijan ammatin harjoittaminen oli heille vaikeampaa kuin miehille. Vielä 1800-luvun puolivälissä naisten taiteen oletettiin olevan herkkää, hentoa ja sovinnaista, mikä normitti naistaiteilijoiden työskentelyä. Koska naisten omana alueena pidettiin kodin piiriä, piti vallitseva käytäntö huolen siitä, että useimmat naistaiteilijat pysyivät harrastelijoina. Moni naistaiteilija myös luopui maalaamisesta avioiduttuaan tai joutui työskentelemään muussa ammatissa hankkiakseen elantonsa.[29] Myös Olson työskenteli elämänsä aikana sekä puhtaaksikirjoittajana että mallipiirtäjänä elättääkseen itsensä. Hän ei voinut keskittyä pelkästään taiteilijan uraan.

Alexander von Nordmann oli Helsingin yliopiston eläin- ja kasvitieteen professorina vuosina 1842–1852 ja eläintieteen professorina vuosina 1853–1866. Hän oli tehnyt akateemista uraa opintojensa päätteeksi Berliinissä, jonka jälkeen hän, 1830- ja 40-luvuilla, toimi Richelieu-lyseon kasvi- ja eläintieteen professorina Odessassa. Sieltä käsin hän teki useita tutkimus- ja keräysmatkoja Mustanmeren rannalle, Krimille ja Kaukasukselle. Nordmannin tieteellinen työ oli ennen kaikkea havainnoivaa ja kuvailevaa sekä systematisoivaa. Hän julkaisi pääasiassa selkärangattomia eläimiä ja Etelä-Venäjän paleontologiaa koskevia tutkimuksia. Nordmannille myönnettiin todellisen valtioneuvoksen arvo vuonna 1861.[30]

Osoittauduttuaan päteväksi ja taitavaksi erittäin pienten kuvauskohteiden pikkutarkkojen piirrosten tekijäksi Olson sai Nordmannilta tarjouksen lähteä Etelä-Venäjälle ja Krimille luonnostelemaan ja maalaamaan kuvasarjaa hämähäkeistä, joihin Nordmannin kiinnostus tuolloin suuntautui. Kirjansa Erstes Verzeichniss der in Finnland und Lappland bisher gefundenen Spinen, Araneae von Dr. Alexander v. Nordmann (1862) esipuheessa Nordmann kuvaa hämäkäkki-innostuksensa alkuvaiheita. Hän kertoo tutustumisestaan Upsalassa ruotsalaiseen hämähäkkitutkijaan tohtori Tord Tamerlan Teodor Thorelliin (1830–1901)[32]. Samoin hän kuvaa sitä, miten eri henkilöt toivat hänelle hämähäkkinäytteitä eri puolilta Suomea aina Lapista Karjalaan ja Pohjanmaalle. Tässä yhteydessä hän mainitsee, että H. Olson toimitti hämähäkkejä hänen kokoelmiinsa Etelä-Pohjanmaalta. Ahvenanmaan retkestään heinä-elokuussa 1859 Nordmann kertoo lyhykäisesti mainitsematta kuitenkaan Olsonia. Innostus oppia tuntemaan hämähäkit toi mukanaan tarpeen lähteä keruumatkalle myös Suomen rajojen ulkopuolelle.[33] Nordmann mainitsee Olsonin hämähäkkiakvarellit kirjansa esipuheessa, josta käy ilmi, että kuvia tehtiin suomalaisista, lappilaisista sekä Etelä-Venäjän ja Taurian[34] hämähäkkilajeista.[35]

Olsonin ensimmäiset hämähäkkiakvarellit on signeerattu: ”Hilda Olson 1859 Helsingfors tai H:fors” (esimerkiksi akvarelliarkit 68 ja 94). Tämän lisäksi on vuonna 1859 Ahvenanmaalta kerättyjen näytteiden maalauksia, josta signeeraus puuttuu. Kuva-arkki 37 taasen on signeerattu ”Hilda Olson Alandia”, ei vuosilukua. Näyttää kuitenkin ilmeiseltä, että Olson oli Nordmannin matkassa Ahvenanmaalla, ja että yhteistyö alkoi jo tuolloin. Ehkä dukaattipalkinto toi taiteilijalle sen verran julkisuutta, että hän tuli huomatuksi ja sai tätä kautta tilaisuuden eläintieteellisten kuvitusten tekoon. Siitä ei ole tietoa, oliko Olson itsekin kiinnostunut hämähäkeistä vai tuliko aihepiiri hänelle tutuksi vasta Nordmannin välityksellä. Kuitenkin kaikki hänen maalaamansa hämähäkkikuvat ajoittuvat vuosille 1859–1962, aikaan, jolloin Nordmann työskenteli hämähäkkien parissa. Hellströmin tekemässä Olsonin maalausten luettelossa on vain neljä eläinaiheista maalausta, jotka ovat Huvud av Bernhardinerhund, Fåglar, Sovande katt ja Häst och släde.[36] Tämän lisäksi Hellström mainitsee Olsonin maalanneen ja piirtäneen Lontoon vuosinaan loma-aikoinaan maisemia Englannin kanaalin molemmilla rannoilla.[37]

Nordmann oli virkavapaana lukuvuodet 1860–1861 ja 1862–1863.[38] Tuona aikana hän perheineen ja taiteilija Olson matkustivat tutkimusmatkalle Etelä-Venäjälle, nykyisen Ukrainan ja Etelä-Venäjän alueille. Yksi matkan tarkoituksista oli noutaa kasvitieteilijä Christian Stewenin (1781–1863)[39] lahjoittama arvokas 20 000 lajin herbaario Kasvitieteen museolle.[40] Matkan toisena tarkoituksena oli tutkia Etelä-Venäjän ja Krimin alueen hämähäkkejä. Nordmann sai 1300 ruplan avustuksen venäläiseltä stipendirahastolta 12.5.1859.[41]

Matka alkoi toukokuussa 1860 ja kulki Tukholman, Lyypekin, Hallen ja Leipzigin kautta Dresdeniin, josta jatkettiin saksilaisen Sveitsin kautta Prahaan ja Wieniin. Dresdenissä ja Wienissä Olson pääsi tutustumaan taidegallerioihin. Wienistä matka jatkui Budapestiin ja sieltä Tonavaa pitkin Serbian, Turkin, Bulgarian ja Moldovan kautta Odessaan. Parin viikon levähdyksen jälkeen jatkettiin Dnjepriä pitkin Jekaterinoslaviin (akvarelleissa Ekaterinoslaw, nykyisin Dnjepropetrovs’k).[42] Jekaterinoslav oli yksi varsinaisista tutkimusalueista. Matkan vaiheet selviävät Hellströmin vuonna 1939 tekemästä Hilda Olsonin henkilökuvauksesta.[43] Myös Birck kertoo matkan kulusta artikkelissaan.[44] Toinen määränpää oli Krimin niemimaalla sijaitseva Simferopol, josta herbaariot oli noudettava.[45] Myös Nordmann kertoo matkasta edellä mainitussa vuonna 1862 julkaistussa teoksessaan todeten, että sen tarkoituksena oli tutustua alueen hämähäkkifaunaan ja keräämisen lisäksi tarkkailla hämähäkkejä luonnossa. Tässä yhteydessä Nordmann myös mainitsee Olsonin hämähäkkejä koskevan yli 400 pääpiirroksen kokoelman. Lisäkuvia ja osasuurennoksia ei erikseen mainita. Lisäksi kerrotaan, että kuviin sisältyy myös suomalaisia ja lappilaisia hämähäkkilajeja.[46] Akvarellien lisäksi matka tuotti lukuisia hämähäkkinäytteitä Eläintieteelliseen museoon, jonne Nordmannin kokoelmat tulivat hänen kuolemansa jälkeen.[47]

Hellström mainitsee, että hämähäkkiakvarellit olisivat kuuluneet Lycosidae -heimoon eli juoksuhämähäkkeihin.[48] Tämä ei pidä paikkaansa, sillä jo pelkkä nimistön tarkastelu osoittaa, että kyse on useiden heimojen hämähäkkilajeista. Lisäksi kuva-koteloissa on erillisiä paperitaitoksia, joiden päällä lukee eri heimojen nimiä. Todennäköisesti kuva-arkit ovat olleet järjestettynä heimoilleen koteloihin, mikä tuntuu tieteellisen kuvakokoelman järjestykseksi järkevältä. Myöskään Nordmann ei rajaa kiinnostustaan yksittäiseen hämähäkkiheimoon.[49] Hänen kokoelmastaan löytyy muun muassa juoksuhämähäkkeihin, rapuhämähäkkeihin, pallohämähäkkeihin ja riippuhämähäkkeihin kuuluvia lajeja. Kuva-arkkien hämähäkkilajit ovat keräysalueillaan yleisesti esiintyviä lajeja, sikäli kun ne on pystytty määrittämään. Arkilla 49 (Tauria N: 134) olevan hämähäkin Nordmann epäili olevan uuden lajin, koska siihen on liitetty merkintä nov. sp. ilman lajinmääritystä. Tästä maalauksesta ei kuitenkaan syntynyt uutta lajia, sillä kuvasta puuttuvat tunnistamiselle tärkeät lisäkuvat koiraan pedipalpeista. Museolle tulleiden hämähäkkinäytteiden joukossa on sen sijaan ollut tieteelle uusia lajeja. Näistä lajeista ei ole Olsonin maalauksia.

Hellström mainitsee teksteissään, että Olson kirjoitti matkasta päiväkirjan, jossa hän kuvailee matkan vaiheita. Päiväkirja kirjoitettiin kuitenkin viisi vuotta matkan jälkeen eikä sen sijainti ole enää tiedossa.[50] Åbo Akademin kirjaston arkistossa olevien Olsonin 74 kirjeen joukossa ei ole yhtään vuosien 1960–61 matkan aikana kirjoitettua kirjettä.[51] Matkaa ja akvarelleja koskeva tarkempi tieto on siksi saavutettavissa vain akvarelliarkeista sekä välillisesti Hellströmin artikkelista. Arkeissa tietoa on kertynyt päivämäärän yhteyteen lisähuomioina paikasta, kasvillisuudesta tai maalauksen tekotavasta sekä Olsonin signeerauksiin päivämäärineen ja lisäksi muihin satunnaisiin teksteihin kuva-arkeilla.

Kuva-arkkeihin lisättyjen hämähäkin löytöpaikkatietojen perusteella voidaan todeta, että varsinaiset hämähäkkikeräykset suoritettiin Jekaterinoslavissa sekä Krimin niemimaalla. Jo matkan varrelta tultaessa Odessaan on näytteitä kerätty mm. Galattzista samoin kuin matkalla Odessasta Jekaterinoslaviin mm. Nicopolista ja Schönwiesestä (nykyisin Zaporozhye Ukrainassa). Kuitenkin vain harvat hämähäkkiakvarellit on päivätty näiden löytöpaikkojen mukaan;  maalaustyö tehtiin ilmeisesti niillä paikkakunnilla, joissa asuttiin pidempään. Eniten kuvattavia kohteita kerättiin Jekaterinoslavista (60 kpl), sitten Simferopolista (50 kpl), Sudaghista[52] (34 kpl) sekä Nicopolista (nykyisin Nikopol), Odessasta ja Sareptasta (kustakin noin 20 kpl). Lisäksi ympäröiviltä alueilta kerättiin pienempiä näytemääriä. Krimillä keräyspaikkakunnat, kuteNordmann ei itse kerännyt kaikkia näytteitä. Hänen matkansa ei ulottunut Etelä-Venäjällä Jekaterinoslavista itään sijaitsevaan Sareptaan, (nykyisin Volgogradin kaupungin osa Krasnoarmejsk)[53], vaan hän sai hämähäkit paikalliselta luonnontieteitä harrastavalta opettajalta, Alexander Beckeriltä[54], joka keräsi näytteet Sareptan ympäristöstä.[55] Beckerin näytteiden kokonaismäärää ei tiedetä, mutta hänen keräämikseen merkityistä hämähäkeistä 22:sta on maalattu akvarelli. Krimin näytteitä on maalattu kaikkiaan 140 kpl ja muita Ukrainasta ja Venäjältä kerättyjä näytteitä 117 kpl. Oheiseen karttaan on merkitty punaisella ne paikkakunnat, joissa maalauksia on signeerattu ja sinisellä osa paikkakunnista, joista näytteitä on kerätty (kuva 2)[56].

Olson on päivännyt akvarellejaan eniten Simferopolissa (151 kpl.), Jekaterinoslavissa (46 kpl.) ja Odessassa (14 kpl.) ja lisäksi vähäisempiä määriä muilla paikkakunnilla. Menomatkan aikana kerätyistä muutamasta näytteestä maalattiin akvarelli useimmiten vasta matkan jälkeen Helsingissä. Jekaterinoslavissa kesä-heinäkuussa 1860 sekä toukokuussa 1861 kerättyjen hämähäkkien akvarellit on päivätty osin paikan päällä, osin Simferopolissa, jossa valtaosa akvarelleista on signeerattu. Krimin niemimaalla hämähäkkinäytteitä kerättiin elokuusta 1860 toukokuulle 1861. Pääasiallinen asuinpaikka siellä oli Simferopol. Säilyneistä arkistotiedoista ei käy ilmi, oliko Olson mukana keräysmatkoilla vai kiersikö Nordmann Krimin niemimaan pienimpiä paikkakuntia ja toi näytteet asuinpaikkakunnalle perheen ja Olsonin pysyessä kotona. Yksi maalaus signeerattiin Sevastopolissa ja siihen on poikkeuksellisesti liitetty myös päivämäärä: ”Sevastopol 1860 den 18. Okt.”. Se näyttää viittaavan siihen, että Olson on ollut mukana ainakin Sevastopoliin suuntautuneella keräysmatkalla. Huhti- ja toukokuussa 1861 näytteitä kerättiin ja maalauksia signeerattiin Jeny-Sala[57] -nimisellä paikkakunnalla Krimin niemimaan vuoristoseudulla. Todennäköisesti koko seurue vietti siellä noin pari kuukautta ennen paluumatkaa Jekaterinoslavin, Moskovan ja Pietarin kautta Helsinkiin.[58] Hellström mainitsee matkan päättyneen 27.5.1861 Helsinkiin. Viimeiset näytteet Jekaterinoslavista on kerätty paluumatkalla. Ne on päivätty kerätyiksi 23. toukokuuta 1861. Etelä-Venäjän ja Krimin hämähäkkinäytteistä tehtyjä akvarelleja maalattiin 63 kappaletta vielä matkan jälkeen Helsingissä. Vuoden 1861 aikana maalattiin 34 ja vuoden 1862 aikana 29 Taurian hämähäkkikuvaa. Työ on saatettu aloittaa jo matkan aikana ja saattaa loppuun matkan jälkeen tai koko maalaus on saatettu tehdä  vasta matkan jälkeen preparoiduista eläimistä. Olson maalasi myös 40 kotimaista hämähäkkilajia esittävää kuvaa vuoden 1861 aikana.n Sudagh, Yalta ja Nikita, sijaitsevat rannikolla niemen eteläisissä osissa kun taas Simferopolin on sisämaassa. Nordmannin perheeseen tutustuneena ja eräänlaisena perheenjäsenenä Olson teki Hellströmin kertoman mukaan uuden matkan Krimille vuonna 1864.[59] Koska Helsingin yliopiston keskusarkiston dokumenteista ei löydy tietoa Nordmannin toisesta Krimin matkasta, se tapahtui ehkä yliopiston lukukausien ulkopuolella, jolloin siitä ei jäänyt merkintää arkiston pöytäkirjoihin. Tältä matkalta ei myöskään ole olemassa yhtään uutta signeerattua hämähäkkiakvarellia. Hellströmin mainitsee Olsonin öljymaalauksista ja akvarelleista kokoamassaan luettelossa (1939) tämän päiväkirjaan viitaten, että taiteilija maalasi vuosien 1860–1861 ja 1864 matkoillaan akvarelleja.[60] Maalaaminen ei siten olisi rajoittunut ainoastaan hämähäkkikuviin matkan aikana vaan taiteilija näyttäisi olleen muutenkin tuottelias. Vuodelta 1860 Hellström on luetteloinut kolme Tonavalla, Orzovassa ja Galatzissa maalattua akvarellia, vuodelta 1861 hän mainitsee akvarellimuotokuvan Simferopolin pormestarista ja vuoden 1864 matkan ajalta luettelossa mainitaan kaksi muotokuva-akvarellia Krimiltä. Hilda Olsonin hämähäkkiakvarellit muodostavat sekä määränsä että luonteensa vuoksi Suomen oloissa ainutlaatuisen kokoelman. Maalaukset on toteutettu vaihtelevan kokoisille kuva-arkeille (leveys 12,5–15,0 cm ja korkeus 19,7–21,9 cm) ja arkit on toisinaan leikattu saksilla suuremmasta arkista, minkä vuoksi ne eivät ole täysin suorakulmaisia. Myös paperin laatu vaihtelee ohuesta paksuun ja vaalean kellertävästä harmahtavaan. Kuva-arkit on sijoitettu kahteen kirjan näköiseen, nahkaselkäiseen pahvikoteloon, joiden takakansissa on tekstit Araneae Fenniae ja Araneae Rossiae (kuva 1). Työni aluksi numeroin kaikki kuva-arkit lyijykynällä juoksevalla numerolla arkin takapuolelle oikeaan alalaitaan. Näin halusin varmistaa sen, että arkit pysyvät siinä järjestyksessä kuin mihin ne oli jätetty arkistoon siirrettäessä. Kotelossa Araneae Fenniae on arkit numero 1–146 ja kotelossa Araneae Rossiae arkit numero 147–313. Miltei kaikissa kuva-arkeissa tai yksittäisissä kuvissa on myös alkuperäinen Nordmannin merkitsemä numerointi: yleensä joko merkintä Fennia ja numero tai Tauria ja numero. Osasta kuva-arkkeja numerointi puuttuu tai niillä on pelkkä numero ilman kokoelmatietoa. Koteloiden kuva-arkit ovat kuitenkin aikojen saatossa menneet sekaisin, joten molemmissa koteloissa on kuvia sekä merkinnällä Fennia että Tauria ja niissä esiintyy kaikkia eri numerointitapoja. Kahdessa kotimaisessa, Olsonin Ahvenanmaalla signeeraamassa hämähäkkimaalauksessa on virheellisesti Taurian numerointi (arkki 37, Tauria N: 82). Toisinaan kuva-arkilla on vain yksi yhteinen numero kahdelle tai useammalle hämähäkkipiirrokselle. Samalla arkilla olevilla piirroksilla voi kullakin myös olla oma numeronsa, jolloin saman arkin kuvat saattavat viitata sekä Fennia että Tauria -kokoelmiin. Siksi maalauksia on mahdotonta järjestää täysin oikein kahteen eri kokoelmaan arkkeja jakamatta. Joissakin tapauksissa samaa lajia olevaa hämähäkkiä on kuvattu sekä Suomessa että Venäjällä ja kuvat on sijoitettu samalle arkille.

Olson toteutti hämähäkkiakvarellinsa taidokkaasti anatomisia yksityiskohtia myöten. Hän on esimerkiksi käyttänyt hyvin ohutta viivaa kuvatessaan hämähäkin raajojen ja ruumiin karvoitusta. Värit ovat hyvin todenperäisiä ja hyvällä värisilmällä toteutettuja. Kukin hämähäkkipiirros on suurennos alkuperäisen hämähäkin koosta. Kuvattujen hämähäkkien luonnollinen koko laskettuna päästä perään vaihtelee 1,5 millimetristä 24 millimetriin. Kuitenkin suurin osa hämähäkeistä on 5–12 millimetrin kokoisia. Suurennussuhde vaihtelee puolikertaisesta kymmenkertaiseen, vaikka tavanomaisin suurennussuhde vaihtelee kaksinkertaisesta nelinkertaiseen. Esimerkiksi arkilla 7 (kuva 3) Argyropes sericeus, nykyisin A. lobata lajin hämähäkkien suurennussuhde vaihtuu aikuisen kolminkertaisesta poikasen kymmenkertaiseen. Arkilla 60 (kuva 4) Tetragnatha -suvun hämähäkkikoiraan suurennus on nelinkertainen. Osapiirrosten ja -maalausten suurennussuhde on usein eri kuin itse hämähäkkimaalauksen. Useisiin hämähäkkikuviin liittyy lisäpiirroksia. Niissä saattaa olla erillispiirros hämähäkin silmistä, joita on yleensä kahdeksan kappaletta ja joiden sijoittuminen hämähäkin päähän on eräs lajityypillinen piirre (arkki 7, kuva 3 ja arkki 194, kuva 5). Lisäksi kuvissa saattaa olla piirrettynä koiraiden pedipalppi (arkki 60, kuva 4 oikealla ja arkki 194, kuva 5 vasemmalla ylhäällä) tai naaraiden epigyni, sukuelimet, jotka ovat tärkeitä lajinmäärityksen kannalta. Ilman näitä lisäpiirroksia ei määritys lajitasolle ole useinkaan mahdollista. Joissakin harvoissa maalauksessa hämähäkillä on mukanaan munakotelo, kuten Lactrodectus quinqueguttatus -lajin hämähäkkejä esittelevässä arkissa 194 (kuva 5). Hämähäkit on pääosin kuvattu ylhäältä. Vain muutamassa, joissa on haluttu esimerkiksi kuvata hämähäkin vatsan alla olevia munia, kuvaussuunta on sivulta. Useissa kuvissa on erilliskuvana maalaus hämähäkin takaruumiista alapuolelta (kuva 5 oikeassa laidassa), jonka väritys voi muodostaa erityistuntomerkin. Toisinaan esitetään kuitenkin toisen sukupuolen takaruumiin piirros, jota on näin ollen helppo verrata toiseen sukupuoleen. Arkilla 60 hämähäkkiakvarellin oikealla puolella on vertailun vuoksi esitettynä koiraan pedipalpit sekä leuat ja vasemmalla puolella naaraan leuat. Akvarelliarkilla numero 98 (kuva 6) on valmiiksi maalatun Linyphia pusilla -hämähäkin lisäksi lyijykynällä luonnosteltu anatomisesti tarkka piirros saman lajin hämähäkistä. Kuva-arkki osoittaa, miten Olson työskenteli luonnostelemalla ensin tarkan ja yksityiskohtaisen kuvan hämähäkin rakenteesta. Tällaisen lyijykynäpiirroksen päälle sitten maalattiin lopullinen ja valmis kuva. Emme tiedä, oliko tarkoitus maalata tähän toinenkin yksilö vai oliko tarkoitus jättää luonnospiirros näkyviin. Sekin on hyvin havainnollinen näyttäessään eläimen raajojen nivelet ja rakenteen. Toisinaan Olson maalasi samasta lajista useamman kuvan, sillä hämähäkeillä saattaa lajin sisällä olla suurtakin värivaihtelua. Esimerkki tällaisesta värivaihtelusta on nähtävissä arkilla 35 (kuva 7), jossa osa hämähäkeistä on lajia Epeira marmorea ja toiset saman suvun muita lajeja. Tässä Olsonin väritys on erittäin taidokasta ja myös pienet yksityiskohdat, kuten jalkojen ohut karvoitus on toteutettu hienosti. Myös karvoitukset ovat lajityypillisiä, joten nekin ovat vaatineet huolellisuutta ja vakaata kättä. Nuolet kuva-arkilla viittaavat arkin takaosan tieteellisiin nimiin. Jotkut Olsonin hämähäkkiakvarelleista on maalattu elävistä hämähäkeistä, mikä käy ilmi kuviin tehdyistä merkinnöistä (esim. arkki no 246). Tuohon aikaan, kuten nykyäänkin, hämähäkkinäytteitä säilöttiin spriihin. Tällaisista näytteestä on vaikea tehdä kuvaa, ellei eläintä ensin preparoida ja asetella oikeaan asentoon neulojen avulla. Tällöinkin hämähäkin värit haalistuvat nopeasti. Luonnontieteellisen keskusmuseon kokoelmissa on säilynyt vanha lasikantinen hämähäkkinäytelaatikko, johon hämähäkit on preparoitu taidokkaasti luonnollisiin asentoihin (kuva 8). Museon hämähäkkilaatikossa on sivulla merkintä A1[62], mutta laatikon ikää ja alkuperää ei tunneta. Oletettavaa on, että myös Hilda Olsonin käytössä on ollut tällä tavalla preparoituja näytteitä, joita apuna käyttäen on ollut mahdollista tehdä tarkkoja piirroksia. Akvarellien joukossa on muun muassa Lapista vuonna 1856 kerätty näyte (arkki 115), joka on signeerattu vuonna 1860, jolloin on ilmiselvää, että se on kuvattu kuolleesta eläimestä. Näiden preparoiduista eläimistä tehtyjen piirrosten väritystä on voitu tarkentaa myöhemmin luonnosta löydettyjen elävien yksilöiden värityksen mukaan.

Jos yksittäinen hämähäkki täyttää koko arkin, on kuva sijoitettu arkin keskelle ja lisäpiirrokset sen molemmin puolin (kuva 4). Toisinaan yksittäinen kuva on sijoitettu arkin yläosaan, jolloin tilaa on jäänyt myöhemmälle saman lajin toisen sukupuolen kuvalle. Aina toista kuvaa ei ole kuitenkaan maalattu, ehkä sopivan näytteen puuttuessa. Pienikokoisia hämähäkkejä on usein suunniteltu kuvattavaksi useita samalle arkille, koska kuvat on alkujaan sijoitettu siten, että arkki olisi soveltunut monelle kokonaista yksilöä esittävälle kuvalle. Maalauksia tarkasteltaessa huomaa, että Olson on kiinnittänyt huomiota myös sommitelmaan. Kuvattavat eläimet suuntautuvat ryhmäkuvissa harmonisesti sekä oikealle että vasemmalle (kuva 7). Yksittäiskuvissa tai kahden hämähäkin kuvassa sijoittelu on joko symmetristä kuvien sijoittuessa arkin keskiakselille (kuvat 3 ja 5), tai tasapainoista siten, että pääkuvat asettuvat arkin keskiakselille vinosti molempiin suuntiin kuten Cheiracanthium -suvun hämähäkit arkilla 177 (kuva 9). Yksittäinen kuva voi myös olla vinossa, jos sen lisänä on toinen apupiirros kuten kuvassa 6. Värien käyttö akvarelleissa liittyy kiinteästi oikean eläimen luonnonmukaiseen väritykseen. Akvarelliarkeilla on yleensä kuvattu joko samaa lajia tai samaa sukua olevia lajeja. Näin sekä väritys että hämähäkkien rakenne lisäävät samankaltaisuudessaan harmoniaa, kuten arkilla 144 Thomisidae -heimon hämähäkit Thomisus vatius ja Xysticus lanio (kuva 10). Tälle arkilleon pyritty valitsemaan visuaalisesti yhteensopivia eläimiä, vaikka ne eivät olekaan samaa sukua. Hilda Olson signeerasi kuva-arkit tai jopa yksittäiset kuvat, jos ne oli maalattu eri aikoina. Hän kirjoitti arkkiin koko nimensä Hilda Olson ja useimmiten lisäksi paikan ja vuosiluvun. Tämän lisäksi hän käytti nimimerkkiä -a-n joko sellaisenaan tai paikan ja vuosiluvun kanssa. Vain harvoissa töissä on pelkkä nimimerkki ja vielä harvemmista puuttuu signeeraus kokonaan. Myös lehtiin kääntämiensä novellien jälkeen Olson laittoi nimimerkkinsä -a-n tai O.[63] Taiteilijanimimerkin omaksuminen oli eräs taiteilijaksi tunnustautumisen muoto.[64] Olsonin kohdalla nimimerkin käyttö saattoi kuitenkin siirtyä novellikäännösten puumerkistä akvarelliarkkien signeeraukseen. Kuva-arkeista voi kuitenkin nähdä, että monet aiemmin nimimerkillä -a-n signeeratut työt on myöhemmin signeerattu kokonimellä. Nimimerkki on arkkien sivuilla usein hyvin hennolla ja pienellä käsialalla kirjoitettu, kun taas kokonimellä toteutettu signeeraus on paksumpaa ja vahvempaa käsialaa. Jos vertaa Olsonin nimimerkkiä Nordmannin nimen lyhennykseen A. N-nn tai myöhemmin A.v. N-nn, niin Nordmannin tapauksessa lienee näytteiden etikettien pieni koko johtanut lyhennykseen. Nimen lyhennys on kuitenkin toteutettu niin, että sekoittumisvaara toisiin on vähäinen. Akvarelliarkkien numerointi ei ole täysin loogista. Joitakin numeroita on annettu kahteen kertaan eri kuville. Krimin niemimaan kokoelman numerointi on täydellinen, kun taas Ukrainan ja Etelä-Venäjän näytteiden numeroinnista puuttuu välistä joitain numeroita ja toisia numeroita on kahteen kertaan. Nämä akvarelliarkit ovat joko ilman numeroa jääneiden joukossa, joita on kaikkiaan yhdeksän Etelä-Venäjältä ja Tauriasta kerätyissä näytteissä, tai ne ovat aikojen saatossa hävinneet. Kaikkein eniten numeroita puuttuu Fennia-kokoelman arkkien joukosta. Kotimaisista näytteistä maalattuja akvarelleja on 171 kappaletta ja niistä yli sata on ilman numeroa. Ilman numeroa olevat kuvat on signeerattu pääasiassa vuosina 1859–60, joten vaikuttaa siltä, ettei numeroimista pidetty alussa niin tärkeänä kuin myöhemmin. Ulkomailla suoritettu työ, Ukrainan ja Etelä-Venäjän sekä Krimin näytteistä maalatut akvarellit, numeroitiin huolella ja signeerattiin ja päivättiin (paikka ja aika) tarkemmin.

Valtaosassa kotimaisia hämähäkkilajeja esittävistä kuvista on lajinmukainen määritys, samoin kuin Sareptan näytteiden akvarellissa. Ukrainan ja Etelä-Venäjän sekä Krimin näytteistä lajinmääritys on vain runsaassa puolessa. Vieraiden lajien tunnistaminen oli vaikeampaa, vaikka Olsonin maalaukset ovatkin tarkkoja. Tuolloin ei ehkä ymmärretty kuinka tärkeää olisi ollut maalata myös osasuurennoksia kaikkien hämähäkkien pedipalpeista ja epigyyneistä. Olson on merkinnyt hämähäkkiakvarelleihinsa mittajanan ja usein myös kuvan suurennussuhteen, joka vaihtelee puolikertaisesta kymmenkertaiseen. Toisinaan osakuviin on liitetty omat mittajanansa ja suurennustietonsa. Poikkeuksellisen paljon suurennettu on arkilla 7 (kuva 2) esitetty hämähäkkijuveniili, poikanen, jonka suurennussuhde on 10. Näin pienen kohteen kuvaaminen (noin 1,5 mm) on vaatinut hyvää näköä ja todennäköisesti myös mikroskoopin käyttöä tarkastelun apuvälineenä. Tiedemiehillä oli 1800-luvulla matkamikroskooppeja, jotka voitiin purkaa osiin ja pakata niille tehtyyn puiseen laukkuun. On todennäköistä, että Nordmannilla oli matkalla käytössään tällainen mikroskooppi näytteiden tunnistamista varten, jolloin Olson on voinut käyttää mikroskooppia pienikokoisia hämähäkkejä tarkastellessaan. Tähän viittaa tarkan suurennussuhteen ilmoittaminen. Joskus harvoin kuvaan on liitetty mittajanan lisäksi koiraan tai naaraan merkki (kuvat 3 ja 4). Muut merkinnät näyttävät olleen Nordmannin tai jonkun kolmannen henkilön käsialaa. Kunkin akvarelliarkin oikeassa yläkulmassa on päivämäärä ja paikkatieto. Joskus mukana saattaa olla toinenkin päivämäärä ja paikka, mikä tarkoittanee sitä, että kuvitusta on jatkettu, kun seuraavan kerran on saatu saman lajin yksilö tarkasteltavaksi. Lisäksi arkin toisilla hämähäkeillä saattaa olla oma päivämäärätietonsa, joka sijaitsee aina hämähäkin kuvan yläpuolella. Päivämäärä- ja paikkatiedon jälkeen saattaa olla mainintoja kasvillisuudesta tai muusta merkille pantavasta, kuten teksti ”nach den Leben”, elävästä yksilöstä maalattu (arkki no 246). Joissakin arkeissa on myös näytteen kerääjän tieto, kuten esimerkiksi A. Becker arkissa 71 tai A. N-nn (A. Nordmann) arkissa 87. Kuva-arkkien tiedoissa, esimerkiksi paikannimien kirjoitusasussa, on vaihtelua: esimerkiksi Olson käyttää allekirjoituksensa yhteydessä muotoa Simferopol, kun taas päiväyksen yhteydessä käytetään muotoa Sympheropol. Tästä päätellen Nordmann on saattanut kirjoittaa päivämäärätiedoista ainakin osan.

Kuva-arkkien etupuolella, esimerkiksi arkkien 7 ja 194 (kuvat 3 ja 5) alalaidassa, on toisinaan himmeää, vaikeasti luettavaa saksankielistä tekstiä, jossa kuvaillaan kyseisen lajin anatomisia ja fysiologisia erityispiirteitä sekä saatetaan vertailla lajia toiseen lajiin. Näiden merkintöjen kirjoittaja ei ole selvillä, sillä käsiala poikkeaa suuresti Nordmannin käsialasta eivätkä merkinnät  tieteellisen sisältönsä puolesta sovi Olsonin kirjoittamiksi. Kirjoittaja on joka tapauksessa ollut hämähäkkien asiantuntija. Paperitaitoksesta, jonka sisällä on 28 akvarellia, käy ilmi, että Nordmann lähetti osan hämähäkkikuvistaan Pariisiin eläintieteen professori Charles Emile Blanchardille (1819–1900)[65] tutkimista tai määrittämistä varten kesällä 1863. Paperitaitoksen toisella puolella on tekstiä, jonka otsikkona on Attus terebratus -hämähäkkilaji. Kuvia käytettiin tieteellisinä apuvälineinä ja niiden kautta käytiin tieteellistä keskustelua. Joissakin arkeissa on merkintä: ”bestämmt von Thorell” eli määrittänyt Thorell. Thorell ja Nordmann ovat ilmeisesti tehneet yhteistyötä varsinkin suomalaisten hämähäkkilajien tunnistamiseksi akvarellien perusteella, mikä ei ole ollut aivan yksinkertaista, sillä määritys tapahtuu pääsääntöisesti mikroskoopin avulla. Osa Nordmannin ja Beckerin keräämistä hämähäkkinäytteistä lähetettiin Thorellille tunnistettaviksi. Näistä näytteistä löytyiuusia, tieteelle aiemmin tuntemattomia hämähäkkilajeja, jotka Thorell kuvasi tieteellisissä artikkeleissaan. Nämä näytteet ovat Luonnontieteellisen keskusmuseon kokoelmissa olevia tyyppinäytteitä.[66] Nordmann nimesi yhden löytämänsä hänelle uuden hämähäkkisuvun ja -lajin Olsonin mukaan. Tämä Olsonia pilifera Nordmann oli kuitenkin ilmeisesti jo joku aiemmin tunnetuista hämähäkkilajeista, koska nimi kuva-arkin numero 22:n (kuva 11) takana ei johtanut tieteelle uuden lajin syntyyn.

Kuva-arkkien kääntöpuolelle on usein kirjattu hämähäkin suku ja lajinimi, toisinaan myös synonyymejä. Näiden lisäksi on usein tarkkaan merkitty viittaukset biologi ja araknologi Carl Ludvig Kochin (1778–1857)[67] hämähäkkiteosten kuviin ja taulukoihin, joiden mukaan lajimääritystä on ilmeisesti tehty (esim. arkin 194 takapuoli). Nämä merkinnät näyttäisivät olevan Nordmannin käsialaa. Hän käyttää kirjassaan Erstes Verzeichniss der in Finnland und Lappland bisher gefundenen Spinen, Araneae von Dr. Alexander v. Nordmann (1862) samaa merkitsemistapaa esitellessään Suomen ja Lapin hämähäkkilajeja heimoittain ja lajeittain.[68] Kunkin lajin alussa on maininta Kochin teoksesta, sivuista, kuvista ja taulukoista. Myös muiden hämähäkkitutkijoiden teoksiin viitataan samalla tavoin. Käytäntö oli ilmeisesti vallitseva 1800-luvun puolivälissä. Tutkiessani Hilda Olsonin hämähäkkiakvarelleja ja arkeissa olevia tekstejä osoittautui, että akvarelliarkit antoivat kuitenkin odotettua enemmän tietoa niiden maalaamisen ajankohdasta ja niiden syntyyn liittyvistä tekijöistä. Olsonin elämää ja taustaa selvittäessäni tarkistin myös maalausten tilaajaan liittyviä seikkoja. Luonnontieteellisen keskusmuseon arkistosta Alexander von Nordmanniin liittyvistä materiaaleista löytyneet 454 maalausta 313 kuva-arkilla johtivat Helsingin yliopiston Keskusarkistoon tutkimaan vanhoja dokumentteja akvarellien syntyajoilta. Löysin tietoa Nordmannin virkavapaista ja matka-apurahasta silloiseen Tauriaan eli Etelä-Venäjälle ja Krimille. Kävi ilmi, että hämähäkkien tutkimisen lisäksi matkan toisena tarkoituksena oli hakea kasvitieteilijä Christian Stewenin lahjoittama kasvikokoelma Helsingin yliopiston kasvitieteellisiin kokoelmiin. Arkiston dokumenteissa ei Olsonia mainita lainkaan. Hänelle ei maksettu yliopiston taholta kuvien maalaamisesta eikä liioin matka-avustuksia osallistumisesta Nordmannin matkaseurueeseen. Olsonin matkan kustansi Nordmann, joka oli kuvitustyön tilaaja. Ei kuitenkaan ole tiedossa maksettiinko akvarelleista Olsonille erikseen. Olsonin taustaa ja elämää selvittäneen Torkel Hellströmin teksteistä löytyy kuvauksia Etelä-Venäjälle ja Krimille suuntautuneen matkan reiteistä ja oleskelusta Odessassa, Jekaterinoslavissa sekä Simferopolissa Krimillä. Valitettavasti Olsonin päiväkirja, joka toimi Hellströmin lähteenä, on kadonnut. Jos se löytyisi, saattaisi se tuoda merkittävää uutta tietoa sekä matkasta että hämähäkkiakvarellien synnystä. Matkan pääpiirteet tulevat kuitenkin ilmi kuva-arkkeihin kirjoitetuista näytteiden keräystiedoista ja Olsonin signeerausten paikka- ja aikatiedoista. Odessasta matkattiin Nicopolin (nykyisin Nikopol) ja Schönwiesen (nykyisin Zaporozhye Ukrainassa) kautta Jekaterinoslaviin (akvarelleissa Ekaterinoslaw, nykyisin Dnjepropetrovs’k), jossa viivyttiin noin 1–2 kuukautta. Sieltä matkattiin Krimille, missä pääasiallinen asuinpaikka oli Simferopol elokuusta 1860 huhtikuulle 1861. Huhti- ja toukokuu vietettiin Jeny-Sala -nimisellä paikkakunnalla Krimillä (nykyisin Aromat) ennen paluumatkaa Moskovan ja Pietarin kautta Helsinkiin. Matka tarjosi Olsonille mahdollisuuden matkustaa kauas Etelä-Venäjälle ja Krimille sekä ottaa osaa tiedemiehen työhön tieteellisen kuvituksen tekijänä. Nordmannin useiden vuosien uurastus hämähäkkien parissa tuotti ensimmäisen pelkästään suomalaista hämähäkkifaunaa käsittelevän teoksen: Erstes Verzeichniss der in Finnland und Lappland bisher gefundenen Spinnen, Araneae von Dr. Alexander v. Nordmann (1862).

Olsonin itsenäinen luonnontieteiden ja erityisesti hämähäkkien harrastus jää arvoitukseksi, samoin se, missä määrin hän osallistui kenttätyöhön. Maalaustyö on ollut pienten yksityiskohtien vaativaa ja tarkkaa kuvaamista. Anatomisten mittasuhteiden täsmällinen noudattaminen ja erityistuntomerkkien pikkutarkka esittäminen vaati kurinalaisuutta ja varmuutta, eikä luovuudelle liene ollut siinä juurikaan sijaa. Olson osoittautui mestarilliseksi yksityiskohtien kuvaajaksi ja hänen akvarelleissaan hyvin säilyneet värit kertovat myös niiden osuvuudesta ja oikeellisuudesta kun maalauksia verrataan eläviin hämähäkkeihin.

Maalauksia säilytettiin niitä varten tehdyissä koteloissa ja kaikesta näkee, että niitä pidettiin suuressa arvossa teosten merkityksen ollessa enneminkin tieteellinen kuin taiteellinen. Hämähäkkiakvarellit olivat tilaustyö, jota tehtiin Nordmannin ohjauksessa ja hänen toimittamistaan hämähäkkinäytteistä sekä ulkomaan tutkimusmatkoilla että Helsingissä. Hämähäkit ovat olleet poikkeuksellinen aihepiiri maalauskohteeksi. Toisaalta ne eivät varmaankaan vaikuttaneet Olsonin asemaan taiteilijana suuntaan eikä toiseen, sillä tieteellisenä materiaalina ne lukuun ottamatta vuonna 1860 esille pantuja akvarelleja tuskin edes tulivat kosketuksiin taidepiirien kanssa. Suomen Taiteilijaseuran vuoden 1860 näyttelyluettelossa ne ovat listattuna numerolla 80. ”Naturhistoriska afbildningar (spindlar)” ja teosten omistajaksi on ilmoitettu statsrådet v. Nordmann. Mitään muuta mainintaa hämähäkkiakvarelleista ei Suomen Taiteilijaseuran arkistomateriaaleissa ole eikä itse akvarelleista käy ilmi, mitkä akvarelliarkit olivat näytteillä keväällä ennen Krimille suuntautunutta matkaa. Näyttäisi siltä, että hämähäkkiakvarellit eivät saaneet aikanaan kovin paljon huomiota taidepiireissä. Olson maalasi muotokuvia ja maisemamaalauksia läpi koko elämänsä, vaikka ei ilmeisesti osallistunut näyttelyihin teoksillaan ja jäi siksi taiteilijana tuntemattomaksi. Tiedemaailmassa tilanne oli toinen, sillä Nordmann lähetti maalauksia toisille tutkijoille lajinmääritystä ja tutkimusta varten.

Nordmannin suuresta arvostuksesta kertoo se, että hän nimesi taiteilijan mukaan yhden uudeksi löydöksi olettamistaan lajeista: Olsonia pilifera Nordmann. Vaikka suku ja -lajinimiä ei sittemmin ole vakiinnutettu, jäi kuva-arkille kuitenkin muisto tästä.

Estetiikan seuran 40-vuotista taivalta juhliva Helsingissä 1.–2.3. järjestetty seminaari Aesthetics Today oli virkistävä ja maanläheinen katsaus estetiikan kehitykseen ja tämän päivän haasteisiin. Soveltavan estetiikan alue on yksi esimerkki siitä, kuinka tieteenalalla on puhtia pohtia tulevaisuuksia myös monitieteisissä ja käytäntöä lähellä olevissa yhteyksissä.

Helsingin nykypäivää vahvasti luodanneessa seminaarissa ei unohdettu estetiikka-käsitteen luojan Alexander Baumgartenin aikojen, 1750-luvun jälkeen toimineita maailman estetiikan kärkinimiä. Sopivin muistutuksin tuotiin esiin myös alan kehityskulkuihin vaikuttaneita hahmoja varhaisemmilta ajoilta. Oiva Kuisma muistutteli kriittisesti mieliin alan suomalaisia tutkija- ja opettajaklassikkoja Yrjö Hirn ja K.S. Laurila heidän joukossaan. Edelliset olivat Suomessa nostamassa estetiikkaa uuteen asemaan 1800-luvun lopun hiljaiselosta kunnes seuraava notkahdus tapahtui 1940-luvulla. Uuden estetiikan nousu alkoi 1970-luvun vaihteessa, joka näkyi esimerkiksi Estetiikan seuran perustamisena vuonna 1972. Vauhdissa Helsingin yliopistossa olivat mukana muun muassa Aarne Kinnunen ja Yrjö Sepänmaa, joka tänä päivänä toimii maailman ainoana ympäristöestetiikan professorina Itä-Suomen yliopistossa. Vuonna 1986 estetiikan professoriksi Helsingin yliopistoon nimitettiin Aarne Kinnunen ja tällä hetkellä tuolia hoitaa Arto Haapala.

1970-luvun lopulla estetiikan pirteys innosti helposti myös uuden opiskelijan mukaan. Folkloristiikan rinnalla virkeä oppiaine törmäytti sopivassa määrin yhteen vanhaa ja uutta, sittemmin vaikkapa metsään liittyviä kulttuurimerkityksiä ja näyttelysisältöjä omakohtaisesti pohtiessani. Mutta samalla on ihmetyttänyt tärkeidenkin estetiikan kysymysasettelujen vaikeus ja hitaus kiinnittyä eri tieteenaloille mutta myös perusteluja kaipaavan suunnittelun ja yleensä soveltamisen alueilla. Kaunotieteeseen liittyneitä vanhoja ennakkoluuloja estetiikka on kyllä jo pitkään yrittänyt hälventää, siitä esimerkkeinä tuoreen juhlaseminaarin ote ja ympäristöestetiikkaa luodanneet useat aikaisemmat konferenssitapahtumat. Ympäristöestetiikan alueella onnistuneita kokonaisuuksia ovat olleet Itä-Suomen yliopiston, MSL:n ja Pohjois-Karjalan Kesäyliopiston yhteistyökumppaneineen vuosina 1994–2009 järjestämä seitsemän ympäristöestetiikan konferenssin sarja. Siinä pohdittiin veden, metsän, kallion, kiven, suon, pellon ja taivaan kulttuurisia merkityksiä taide näihin kokonaisuuksiin olennaisesti nivoutuen. Estetiikan kehikosta lähteviä tieteenalojen kohtaamispaikkoja ovat olleet myös Lahden Kansainvälisen soveltavan estetiikan instituutin seminaarit. Kummassakin on ollut mukana estetiikan kärkinimiä eri puolilta maailmaa.

Edelliset järjestäjätahot ovat nostaneet esiin tärkeitä maailman rakennusaineita tieteen ja taiteen välimaastosta. Mutta kuten kahden päivän aikana moneen kertaan todettiin, näitä näkökulmia ei niin vaan viedä todellisen arjen käytäntöihin. Esteettisen älyn ja maailmaa luovan taiteen asemaa voisi kyllä kasvattaa esimerkiksi oppilaitoksissa, mutta taide- ja kulttuurikoulutuksen vähentämispyrkimykset kertovat toisenlaisten arvojen määräävyydestä.

Helsingin seminaarissa tuli moneen kertaan esiin taiteen viihdyttämispaineiden lisääntyminen. Juhani Pallasmaa kysyi taiteen ihanteellisuutta ja esteettisyyttä tarkastelevassa esityksessään, tehdäänkö arkkitehtuuria ja muuta taidetta etäällä luotujen pinnallisten tai muuten rakennettujen ihannekuvien määräämänä. Henrik Örnlind Tukholman yliopistosta pohti vastaavasti, määritteleekö tekniikka (myös taiteessa) jo liikaa sen mitä ajattelemme ja teemme. Luulemme tekevämme täysin omia valintojamme facebookin tykkää/ei tykkää-valikkojen kautta kehitellyistä kaikin tavoin rajallisista elämänformaateista.

Estetiikka on pysynyt eri tieteenaloilla sekä erityisesti tieteen ulkopuolella vieraana syynä ehkä toisaalta pinnalliset mielikuvat käsitteen sisällöstä ja toisaalta analyyttisen estetiikan syvälle filosofiseen juurakkoon vievät pohdiskelut. Tänä päivänä estetiikassa kuljetaan näkyvästi estetiikka-käsitteen alkulähteiden kysymyksissä, havaintojen ja aistien maailmassa. Se näkyy monitieteistä otetta vaativassa estetiikan tutkimuksessa mutta myös taiteen käytännönläheisiin merkityksiin liittyvissä pohdinnoissa esimerkkinä Marjatta Bardyn ajatukset: Mitä meille ja meissä tapahtuu taidelähtöisessä toiminnassa? Onko taiteen tärkein tehtävä houkutella esiin parhaat puolemme? Taiteen ja tieteen ja myös taitelijana ja tieteilijänä toimimisen rajoja ei kovin usein ole ylitetty rehvakkaasti vaikka poikki- ja monitieteellisyyden sekä -taiteellisuuden tärkeydestä mielellään puhutaankin. Samoin arkikäytänteiden ja populaarin suhde korkeataiteisiin ja -tieteisiin on ollut problemaattinen.  Tänä päivänä populaarikulttuuri ja arki ovat kyllä estetiikan tutkimuksen peruskohteita esimerkkinä seminaarissa puhuneen Richard Shustermanin tieteellinen tuotanto. Tulevaisuutta luodatessaan Shusterman ja Arto Haapala korostivat kummatkin arjen estetiikkaa tämän päivän tutkimuksen tärkeänä alueena. Esimerkiksi etnologian ja folkloristiikan suunnalta saattaisi estetiikka löytää mielenkiintoisia kumppanuuksia haasteellisimmillaan jopa taideteoriaa koetellen. Ite-taiteilijat eivät enää ole pelkkiä kylähulluja mutta yhtä hyvin voi avartaa kansanomaisen käsityön ja sanataiteen kirjoa suhteessa korkeataiteisiin. Koko estetiikan aluetta koskien Marge Paas Tallinnan yliopistosta kysyikin, mitä oikeastaan esteettiset objektit ovat. Tärkeintä, vaikkapa nykytaidetta arvioitaessa, eivät tällöin ole kysymykset eivätkä vastaukset vaan tekeminen ja prosessit.  Terike Haapoja kysyi vastaavasti taiteen luontosuhdetta, autonomiaa ja valtaa tarkastellessaan, tulisiko taide nähdä dialogisena suhteena, ei kohteena. Estääkö lukittu taidekäsitys jopa aidot kohtaamiset ja vuoropuhelun ympäristössämme.

Estetiikka tieteellisimmillään haluaa ehkä pitää hajurakoa mullantuoksuiseen sovellettavuuteen. Yliopistojen kolmannen tehtävän, tiedeviestinnän, popularisoinnin ja yleensä tieteen jalkauttamisen merkitysten korostuessa tieteen, taiteen ja yleensä korkeakulttuurin norsunluutorneja on kyllä hyvä pohdiskella. Juuri soveltavan estetiikan monet tapahtumat ovat tehneet siitä onnistuneesti akateemiset ennakkoluulot sivuuttaen. Ehkä lähimpänä taiteen kokijan näkökulmaa kulki seminaarissa Marjatta Bardy pohtiessaan taiteen erottumista tieteestä ja korostaessaan tunteiden osuutta taidelähtöisessä toiminnassa. Tiivistettynä taiteen suuri merkitys on myötätunnon synnyttämisessä.

Estetiikan myötä voi avata uusia näkymiä taiteen ja tieteen kentälle. Mutta ajankohtaisesti museoiden historiaa tutkineen Tony Bennetin lukuisten kirjoitusten ja Jorma Kalelan uuden Making history -kirjan (2011) ajatuksia lukiessa herää kysymys, haluavatko tieteen tekijät, kuraattorit ja museot vain opettaa kansalaisia etukäteen ylhäältä käsin hyväksi ja laadukkaaksi päätetyn taiteen, tieteen, kulttuurin ja ymmärryksen äärelle. Millaiseksi näkökulmat muuttuvat, jos esimerkiksi taidenäyttelyä tai tiedeprojektia ovat aktiivisesti toteuttamassa omista lähtökohdistaan aiemmin ”yleisönä” tai jopa taiteen ja  korkeakulttuurin näyttämöistä vieläkin etäämpänä olevat potentiaaliset tekijät? Arjen estetiikka löytänee tältä suunnalta paljon pohdittavaa.

Samalla kun tiedelaitosten sisällä terävöidytään vertaisarviointeineen ja muine mittareineen, tieteen koreografiat ovat kiinnittyneet taidelaitosten toimintaan. Taiteen tekijöiden väitöskirjat ovat herättäneet paljon keskustelua, mutta niillä on merkityksensä, joita Teatterikorkeakoulun Esa Kirkkopelto eritteli seminaarissa. Taiteilijan tekemä tutkimus saattaa monesti olla erinomainen tapa viedä eteenpäin omaa taitelijan työtä. Se auttaa löytämään sanoja, tulkintoja ja syysuhteita jopa oman työn perusteiden muuttumisen uhalla. Taiteilijakin kyllä koko ajan ”tutkii” työtä tehdessään, mutta myös tiukempi tieteen metodeja hyödyntävä itsearviointi saattaa olla hyväksi.

Harvemmin tehdään toisinpäin, että taiteen ulkopuolella ollut tieteilijä siirtyisi omakohtaisesti jopa (esittävän) taiteen sisälle tekijäksi arvioimaan ja kehittämään metodejaan ja teorioitaan. Richard Shusterman toi rappiin ja hip-hoppiin liittyvien tutkimustensa jälkeen estetiikan kehään somaestetiikan, kehon kokemusten kautta löytyvät tutkimusnäkökulmat. Omakohtaisen osallistumisen kautta Shusterman palasi sydänjuuria myöten estetiikan synnyn alkulähteille, konkreettisten havaintojen ja aistien maailmaan. Ruumiillisuus ja keho ovat kyllä olleet jonkin aikaa mukana taidepohdinnoissa mutta somaestetiikan myötä Shusterman on halunnut laajentaa ja vahvistaa niiden kiinnikkeitä koko sosiaaliseen ja kulttuuriseen, ei vain korkeakulttuuriseen maailmaan ja teoriaan painottuen. Arjen, populaarikulttuurin ja esteettisen havainnoinnin ohella nykyestetiikan kentillä ympäristö on tärkeä painoalue. Heijastuspintaa löytyy yllin kyllin nykyajan ympäristöongelmista, joihin myös ympäristötaiteella on sanottavansa. Monissa seminaarin esityksissä korostettiin maailman nykytilan vaikuttavan suuresti taiteen lisääntyneeseen kantaaottavuuteen, ympäristö erityisenä kehikkona.

Ympäristö ja ympäristöestetiikka ovatkin tänään ja jatkossa selvästi yksi estetiikan pääalueista, joita myös Haapala ja Shusterman korostivat. Seminaarissa ei onneksi lähdetty muualla tuttuihin joskus melko pitkällisiin kauneuden tai ylevän käsiteiden pohdintoihin. Niiden rinnalle ovat tulleet kyllä esimerkiksi rumuuden tai kauhun estetiikka, jollaisen tapaiset ristipistot ovat ehkä lisämausteena estetiikan nykysuuntauksiin. Analyyttisellä estetiikalla on yhä sijansa estetiikassa vaikka tänään pragmatismi, kantaaottavuus ja vaikuttaminen ovat vahvoilla. Esteettisen kokemuksen ominaislaadun lopullinen määrittely on monessa kohden yhä avoin kysymys ja sellaiseksi varmaan jääkin (kuten sellaiset isot käsitteet kuin kulttuuri, luonto tai taide). Estetiikasta jakamattomana monimerkityksellisyytenä puhui Lars-Olof Åhlberg Uppsalan yliopistosta mainiolla esimerkillä havainnollistaen: ”Minulla oli kokemus. Ai niin, se oli esteettinen!” Esteettisen kokemisen määrittely on vaikeaa ja sen eriyttäminen ”muunlaisesta” kokemisesta on vaikeaa.

Arkkitehtuurin teoriasta paljon kirjoittanut Juhani Pallasmaa vieritti estradille ajattelijoita eri puolilta maailmaa ja päätti esityksensä estetiikan pohdituinta, kauneuden käsitettä lähestyen: ”Kauneus tuo tietoisuuteen eksistentialistisen ytimen”. Ja vieläkin yksinkertaisemmin: ”Evoluution päämäärä on kauneus”. Edellä kauneus on ymmärrettävä laajana käsitteenä ja evoluutiokin pitänee sisällään monen muun puhujan ajatuksen taiteesta jatkuvana prosessina.
Sinebrychoffin taidemuseon konservaattorin Maija Santalan työpöydällä on Anthonie Palamedeszin maalaus, jonka oikeasta alakulmasta on poistettu hieman lähes ruskeaksi tummunutta lakkaa.  Maalaus lakkakerroksen alla on tummasävyinen, ja lakan alta paljastunut vihreä on huomattavan paljon vaaleampi. – Olen suunnitellut tämän maalauksen kunnostamista jo parikymmentä vuotta, Santala kertoo. – Nyt päätin ryhtyä ripeästi toimeen, jottei se taas jäisi muiden kiireiden alle. Maija Santala on työskennellyt Valtion taidemuseon vanhan taiteen konservaattorina yli 30 vuotta, vuodesta 1981. Hän on viimeisiä ilman varsinaista konservaattorin koulutusta alalle tulleita. – Tulin oikeastaan sattumalta alalle. Opiskelin ensin yliopistossa matematiikkaa, kemiaa ja ATK:ta. Samaan aikaan opiskelin Taideteollisen iltakoulussa ja myöhemmin suoritin myös taidehistorian appron. Sitten aloitin taideopinnot Suomen Taideakatemian koulussa. Sehän sijaitsi siihen aikaan Ateneum-rakennuksessa kuten myös konservointilaitos. Jaakko Sievänen oli Taideakatemian rehtorina ja hänen vaimonsa Outi Sievänen oli konservoinnin esimiehenä. Konservointilaitokselle haettiin harjoittelijaa, ja kemianopintojeni takia sovin sinne hyvin. Niinpä työskentelin opiskeluaikana konservointilaitoksella harjoittelijana yhden päivän viikossa.

– Tuolloin 1970-luvulla lähin koulu, jossa pystyi opiskelemaan konservaattoriksi, oli Tanskassa. Suoritin myöhemmin joitain erikoiskursseja siellä, esimerkiksi kurssin vuorauksesta alipainepöydän avulla. Paljon asioita, esimerkiksi erilaisia kuvaustekniikoita, olen joutunut opiskelemaan itse. Vuonna 1980 sain stipendin Lontoon yliopiston Courtauld-instituuttiin, jossa opiskelin kolmen kuukauden ajan konservointia. Sitten 1981 Taideakatemian säätiöön haettiin konservaattoria. Olin ainoa hakija, ja tässä virassa jatkan edelleen.

Valtion taidemuseon konservointilaitos on jakautunut kolmeen museoon: Ateneumiin, Kiasmaan ja Sinebrychoffin taidemuseoon. – Ateneumissa työ keskittyy enemmän näyttelyiden valmisteluun. Esimerkiksi parhaillaan esillä olevan Helene Schjerfbeckin näyttelyn työt on kunnostettu ja puhdistettu näyttelyä varten. Sinebrychoff on oikeastaan ainoa paikka, jossa tehdään hidasta vanhan taiteen konservointia; se on nykyisin ihan marginaalista. Vanhan taiteen konservointiohjelmaa on vaikea suunnitella näyttelyohjelman mukaan, sillä yhden työn konservoiminen voi viedä jopa pari vuotta, ja näyttelykalenterit voivat muuttua eivätkä välttämättä edes ole selvillä kovin montaa vuotta etukäteen.

Alalla tehdään paljon kansainvälistä yhteistyötä. Santala oli vuosituhannen alkupuolella kuusi viikkoa Lontoossa konservoimassa erästä suurikokoista puupaneelimaalausta. Marten de Vosin 1500-luvulla maalaama Ristiinnaulitseminen konservoitiin National Galleryn konservointilaitoksella konservaattori Anthony Reeven johdolla. – Teos on maalattu öljyvärein suurelle, neljästä pystysuuntaisesta tammilaudasta kootulle paneelille. Paneelia oli korjattu kuluneiden neljänsadan vuoden aikana välillä kovakouraisestikin. Maalaus oli ennen konservointia erittäin huonokuntoinen. Paneelin lautojen liitokset olivat auenneet ja laudat haljenneet. Maalipinta hilseili pahoin ja lähes koko pintaa peitti paksu kellastunut lakka, jonka alla oli laajoja päällemaalattuja alueita. – Ensin hilseilevä maalipinta kiinnitettiin. Sitten poistettiin erittäin kova ja liukenematon kitti, jota oli lisätty lautojen liitoskohtiin. Se oli hankalaa, koska kitti peitti osittain myös maalattuja alueita. Työ täytyi tehdä hammaslääkärin poralla ja kirurginveitsellä mikroskoopin alla. Sitten paneelin osat irrotettiin toisistaan, liitokset puhdistettiin ja osat liimattiin uudelleen yhteen Anthony Reeven tähän tarkoitukseen suunnittelemalla ruuvipenkkipöydällä, jossa eri tasoille vääntyneet laudat saatiin kohdistettua oikeille paikoilleen sormin tunnustelemalla.

Monet Sinebrychoffin museon vanhimmista teoksista on tehty puupaneeleille. Santalan mukaan puu materiaalina ei sinänsä ole ongelmallinen säilymisen kannalta, kunhan olosuhteet ovat hyvät. – 1700-luvulla kehitettiin teknisesti haastava menetelmä, jolla maalaus voitiin siirtää pohjamateriaalilta toiselle. Tätä englanniksi ’transfer’ tai ranskaksi ’transpose’-nimellä kutsuttua menetelmää kehitettiin ainakin Ranskassa. 1800-luvuilla puupaneeleille maalattuja tauluja siirrettiin esimerkiksi Pietarissa Eremitaasissa kankaalle, jotta ne säilyisivät paremmin. Myös kankaassa ja sen taustassa käytetyissä sidosaineissa on kuitenkin omat riskinsä säilymisen kannalta. Gerard ter Borchin Viiniä juova nainen kirje kädessään konservoitiin muutamia vuosia sitten, 2006–2008. Maija Santala kertoo tästä maalauksesta mielellään, koska sillä on kiinnostava konservointihistoria, jota on pystytty selvittämään melko hyvin. Myös maalauksen omistusvaiheet tunnetaan melko hyvin, vain noin 50 vuoden jakso provenienssia 1869–1923 on pimennossa.

Maalaus ostettiin Suomen taideyhdistyksen kokoelmaan 1924, ja samana vuonna teetettiin sen kunnostus Lontoon National Galleryssa. Se on maalattu Deventerissä Hollannissa todennäköisesti 1660-luvun puolivälissä. Se kuului 1700-luvulla ritari de Damerylle, jonka kokoelmista tehtiin kuparikaiverrukset vuoden 1750 paikkeilla. Maalauksella oli tämän jälkeen Keski-Euroopassa useita tunnettuja omistajia, jotka on pystytty selvittämään kokoelma- ja huutokauppaluetteloiden perusteella. 1700-luvun lopussa tai 1800-luvun alussa se siirtyi venäläiselle ruhtinaalle Aleksandr Kushelev-Bezborodkolle, jonka suvulla se oli vuoteen 1869. Tuolloin se mainitaan huutokauppaluettelossa, mutta huutokaupan jälkeisistä vaiheista ei ole varmuutta. Vuonna 1923 sen omisti pietarilainen liikemies Vladimir Tokarev, joka myi sen Suomen taideyhdistykselle. Maalaus on alun perin tehty puupaneelille, ja se on jossain vaiheessa siirretty kankaalle. Siirron ajankohtaa ei ole pystytty varmuudella selvittämään; huutokauppaluetteloiden perusteella maalaus on vielä 1777 ollut puupaneelilla, mutta 1869 sen mainitaan olevan siirretty kankaalle. –  Pietarissa siirrettiin 1800-luvulla paljon puupaneelille maalattuja teoksia kankaalle. Eremitaasissa toimineet Sidorovin veljekset siirsivät yli neljä sataa puupaneelille tehtyä maalausta kankaalle, ja Pietarissa oli muitakin tekijöitä. Alkuperäiset pohjois-italialaiset ja keskieurooppalaiset puupaneelit kärsivät Pietarin oloissa, joissa lämmitys kuivatti sisäilmaa. Puupaneelit halkeilivat ja vääntyivät kuivuessaan ja maalaukset niiden päällä hilseilivät. Maalauksia siirrettiin kankaalle siten, että niiden naamapuolelle liimattiin suojapapereita ja tuki, ja sitten puupaneeli höylättiin ja hiottiin pois maalauksen pohjustukseen asti. Maalauksen taustapuolelle tehtiin uusi pohjustus ja puupaneelin tilalle liimattiin kangas. Tekniikoita ja liima- ja pohjustusaineita oli useita erilaisia tekopaikasta ja tekijästä riippuen. Kemianopinnot ovat olleet hyvä pohja konservaattorin työssä, mutta meillä Valtion taidemuseossa on onneksi apuna myös materiaalitutkija Seppo Hornytzkyj. Ja tässäkin asiassa kansainvälinen yhteistyö on suureksi avuksi: eri kokoelmissa olevia teoksia ja niiden materiaalitietoja ja konservointihistoriaa voidaan vertailla. inebrychoffin museon maalaukselle on olemassa sisarteos Viiniä juova nainen ja nukkuva sotilas. Se on nykyisin saksalaisessa yksityiskokoelmassa. Teosten provenienssi on sama vuoteen 1855, jolloin ne siirtyivät saman suvun eri veljeksille. Tiedetään, että saksalaisomistuksessa oleva teos on siirretty kankaalle tuona samana vuonna 1855 Pietarissa, sillä sen taakse on kirjoitettu teksti, joka varmistaa asian. Voisi olettaa, että Sinebrychoffin maalaus olisi siirretty samaan aikaan, mutta teosten toisistaan poikkeava kunto ei kuitenkaan tue tätä ajatusta, sillä samaan aikaan ja samalla tekniikalla siirrettyjen maalausten kunnon pitäisi aika lailla vastata toisiaan. Saksalaisen kokoelman teoksen pinta on huomattavasti rosoisempi. Sisarteokset esitettiin rinnakkain vuonna 1995 Sinebrychoffin museossa, kun silloinen intendentti Marja Supinen järjesti näyttelyn Ter Borchit kohtaavat.

Materiaalitutkimus paljastaa myös paljon: – Sinebrychoffin teoksen siirrossa käytetyt aineet eivät täysin vastaa Pietarissa käytettyjä. Maalaukseen lisätyssä uudessa pohjustuksessa on käytetty lyijyvalkoista, kun Pietarissa käytettiin yleisesti sinkkivalkoista. Maalauksen mainitaan myös olleen huonokuntoinen vuoden 1869 huutokauppaluettelossa, joten siirto on todennäköisesti tapahtunut huomattavasti aiemmin. Toisaalta taas maalauksen pohjustuksesta löytyy bariumsulfaattia, jonka tiedetään tulleen taiteilijakäyttöön vasta 1800-luvun alkupuolella. Tietoa on siis löytynyt paljon, mutta arvoitus teoksen siirtoajankohdasta ja paikasta ei ole näistä vihjeistä huolimatta ratkennut vedenpitävästi. Ter Borchin teoksen ehkä vaikuttavin kohta on naisen yllä oleva valkoinen silkkimekko. Se pääsi täyteen oikeuteensa, kun Santala puhdisti teoksen pinnalta kellastuneen lakkauksen, joka muutti maalauksen värejä. Hän päätyi poistamaan lakan kirurginveitsellä mikroskoopin alla, koska teoksen maalipinta oli hauras eikä paneelisiirrossa käytettyjen liima-aineiden koostumuksesta saatu tutkimuksissa täyttä varmuutta. – Työskentelen mielelläni kirurginveitsellä mikroskoopin alla. Se on turvallinen tapa työskennellä ja teoksen pinnan näkee hyvin. Esimerkiksi päällemaalatut kohdat voivat paljastua vasta työtä tehdessä. Jätin osan myöhemmistä restauroinneista teokseen, koska ne olivat säilyttäneet värinsä hyvin. Ter Borchin maalauksesta paljastui kuitenkin mielenkiintoinen yksityiskohta naisen kädessä olevasta kirjeestä; kirjeen reunassa oli repeämä, joka oli myöhemmin maalattu umpeen. Aikoinaan sinetin avaaminen saattoi aiheuttaa tällaisen repeämän kirjeen reunaan. Sinebrychoffin kokoelmissa on Juste Chevilletin tekemä kuparikaiverrus La Santé Porté, joka esittää ritari de Dameryn kokoelmassa ollutta teosta. Kun kirjeen reunan repeämä paljastui ja oli täsmälleen samanmuotoinen kuin gravyyrissa, voidaan pitää melko varmana, että gravyyri esittää kyseistä maalausta. Santala esitteli ter Borchin teoksen tutkimusta ja konservointia posterilla toukokuussa Kööpenhaminassa järjestetyssä kansainvälisessä kongressissa Copying, Replicating&Emulating Paintings in the 15th-18th Century. Kongressi oli osa tutkimusprojektia Tracing Bosch and Bruegel: Four Paintings Magnified. – Tutkimusprojekti on kiinnostava eurooppalainen yhteistyöprojekti, joka pyrkii selvittämään neljän samanaiheisen teoksen historiaa teknisen taidehistorian keinoin, eli taidehistorioitsijoiden ja konservaattoreiden asiantuntemusta yhdistäen. Maalausten aiheena on Kristus karkottamassa rahanlainaajia temppelistä, ja ne ovat kaikki 1500-luvun hollannista, mutta keskenään hyvin erilaisia. Konferenssia varten oli myös vähän irroteltu ja tehty video, jossa yksi maalauksista herää henkiin. Konservoinnin tehtävä on palvella museotoimintaa. Nykyisin ennaltaehkäisevä konservointi on tärkeää. Se tarkoittaa sitä, että olosuhteet pidetään tasaisina ja vältetään esimerkiksi suuria kosteuden ja lämpötilan vaihteluita. – Sinebrychoffin taidemuseon kokoelmissa on esimerkiksi paljon miniatyyreja, jotka ovat hauraita. Norsunluulle maalattu miniatyyri saattaa käpristyä jo kämmenellä pidettäessä kämmenen kosteuden vaikutuksesta. Miniatyyreja on kuvattu stereomikroskoopilla, jonka avulla on saatu näkyviin miniatyyrien pinnoissa olevia kuivuneita homerihmastoja. Home voi kasvaessaan nostaa esimerkiksi väripigmenttiä ylös, ja vahingoittaa näin maalipintaa. On siis tärkeää, että sen muodostuminen pyritään estämään.

Ennen konservointitoimenpiteitä taideteokset tutkitaan ja dokumentoidaan huolella. Dokumentointi ja tietojen kerääminen ovat tärkeä osa konservaattorin työtä. Arkistoitu tieto – kirjallinen tieto, valokuvat teoksen eri vaiheista, infrapuna- ja röntgenkuvat – auttaa tulevaisuudessa samojen maalausten kanssa työskenteleviä ihmisiä.

Sinebrychoffin taidemuseon verkkosivuilla on vastikään auennut verkkonäyttely Taiteen muisti – konservoinnin kerrostumia, jonka sisällön Santala on suunnitellut ja toimittanut. Verkkonäyttely perustuu suurelta osin museossa 2005–2006 olleeseen samannimiseen näyttelyyn, ja se kertoo perusteellisesti taidekonservaattorin työstä ja sen eri vaiheista. Näyttelyssä esitellään myös Sinebrychoffin museon vuonna 2003 valmistunutta peruskorjausta ja muutosta interiöörimuseoksi. – Ennen restaurointia museossa oli yksinkertainen vaalea ripustus. Oli aivan hilkulla, ettei tätä vanhaan asuun toteutettua interiööriä olisi tehty, kun neuvotteluja asiasta käytiin, Santala kertoo. – Onneksi toteutettiin, sillä se onnistui hyvin. Interiöörin toteutus perustuu Signe Branderin 1910-luvulla ottamiin kuviin Sinebrychoffien kodista.

Santalan tuorein valmistunut konservointityö on tuntemattoman tekijän vuonna 1533 maalaama Neitsyt Maria, Jeesus-lapsi ja lahjoittajat. Aiemmin maalaus kuului Wäinö Aaltosen perikunnalle, ja se ostettiin museon silloisen intendentin Kai Kartion toimesta Sinebrychoffin kokoelmiin vuonna 1999 Bukowskin huutokaupasta. Se pääsi vasta tänä keväänä museoon esille, sillä se oli hankittaessa huonokuntoinen. – Teoksen maalipinta hilseili, siinä oli reikiä ja pinta oli naarmuuntunut. Lisäksi kangas oli löysä ja roikkuva. Muistan nähneeni sen Kulosaaressa Aaltosen huvilan ruokasalin peräseinällä rimakehyksissä repsottavana ja likaisena.

Tämäkin maalaus vaati monta kuukautta työtä. Konservointityössä oli monta vaihetta: Aluksi hilseilevä maalipinta kiinnitettiin. Sitten maalipintaan liimattiin suojapaperit siksi aikaa, kun vanha haurastunut tukikangas poistettiin ja maalauskankaan taustapuolelta poistettiin varovaisesti kaapimalla ja veitsellä vanhan liiman jäänteet sekä kaikki epätasaisuudet. Maalauskankaan reikiin laitettiin paikat ja uusi vuorauskangas asetettiin paikoilleen. Uusi vuorauskangas kiristettiin väliaikaiseen työskentelykehykseen ja siitäkin poistettiin epätasaisuudet. Sitten poistettiin maalipintaan liimatut suojapaperit ja maalaus kiinnitettiin alipainepöydän avulla liimalla uuteen pellavaiseen tukikankaaseen. Kun vuoraus oli valmis, Santala poisti kellastuneen lakan ja myöhemmät päällemaalaukset osin rapsuttamalla ja osin liuottimilla. Lopuksi maalipinnan vauriot kitattiin ja restauroitiin, ja pinta sai uuden suojalakan. Puhdistuksen jälkeen maalaus liitettiin uuteen tyylinmukaiseen kehykseen, jonka Seppo Laakkonen valmisti kultaajamestari-tutkinnon lopputyönään.

Santala tekee tällä hetkellä kolmipäiväistä työviikkoa. Oma taiteilijanura on jatkunut koko ajan konservaattorin työn ohessa. Omissa teoksissaan Santala on kiinnostunut värien vuorovaikutuksesta ja maalaa intuitiivisesti. Hän on pitänyt viime aikoina näyttelyitä kolmen vuoden välein Taidesalongissa. Nyt omalle maalaustyölle on enemmän aikaa. – Tosin tuntuu, että kolmipäiväinen työviikko museolla ei riitä kaikkeen siihen, mitä suunnittelen tekeväni, sillä konservointityö vaatii aikaa, Santala harmittelee.
Suomessa ollaan hyvin perehtyneitä taiteen ja tieteen väliseen suhteeseen. Aalto yliopiston Arabian laitoksilla pohdittiin 23.5. biotaiteen tilaa australialaisen Oron Cattsin luennolla. Hänen teoksistaan tunnetuin lienee pikkuruisen takin muotoon kasvatettu lihanpala. New Yorkin MoMAssa se herätti kohun kun taideteos jouduttiin lopettamaan. Takin kainaloon kun oli pesiytynyt jokin ylimääräinen bakteerimuodostelma. Sitä yritettiin hoitaa lääkityksellä, mutta mitään ei ollut tehtävissä. Takin oli kuoltava. “Murder in the MoMA” oli näkyvä uutisotsikko.

Kysymys elämän luonteesta kietoutui tuonkin pienen kasvatusastiassa synnytetyn lihan ympärille. Biotaiteen etiikan mukaisesti kaikki hallitsemattomissa olevat prosessit tulee päättää. Näiden “tapposeremonioiden” yhteydessä taiteilija pohtii yleisön kanssa teokseen liittyviä eettisiä aiheita. Kyse on tieteen ja taiteen etiikan pohtimisesta. Nyt elollisen olion luonteeseen puuttuminen tai sen synnyttäminen biologian avulla koskee vaikkapa suurta osaa maailman ruokatuotannosta. Kenelläkään ei ole tarkkaa tietoa, millä tavoin manipuloitu ruoka tulee vaikuttamaan ajan kuluessa luontoon tai ihmiseen. “Taiteen avuksi tarvitaan välineitä määrittelemään mitä kulttuurissa on tapahtumassa”, perusteli Oron Catts toimiaan.

Biotaide on taiteen laji, joka käyttää biologisia prosesseja taiteen tekemiseen. Suomessa Antero Karen home-teokset lienevät tällaisista tunnetuimpia. Taiteen ja tieteen välisen suhteen pohdinta liittää biotaiteen pitkään kokeilevan taiteen perinteeseen. Etanoiden kuoreen kiinnitettyjen siveltimien muodostamat kuviot paperilla tai luonnon muodostamien ihmeellisten kuvioiden  käyttö kuuluvat myös biotaiteen laajaan kirjoon. Biotaidetta sivuaa nykyarkkitehtuurin kiinnostus luonnon rakenteiden käyttöön.

Biotaiteen ja tietokoneilla tuotetun luontoa tai sen prosesseja jäljittelevän “elämän” välillä vaikuttaa vielä häilyvän epäilyä toisiaan kohtaan. Kyse on elämän määrittelystä. Tietokoneen ja sen bittielämään neuroverkon avulla yhdistetyn biologisen elämän välinen kommunikaatio on kuitenkin vain ajan kysymys. Eettiset kysymykset elävän ja luodun elävän käytöstä ovat jatkuvasti muuttuvia.

Michelangelon kivijärkäleestä kasvavat ihmishahmot sarjasta Orjat (1525 – 1530) lienevät herättäneen samankaltaisia pelon sekaisia tuntemuksia taiteilijan kyvystä ja mahdollisuudesta hallita lihaa veistoksena kuin biotaiteen teokset nyt. Yliluonnollisen eläviltä Michelangelon veistokset vaikuttavat tänäänkin. Silti ne ovat vain kiveä, tietokoneella luotu mallinnus vain bittejä. Liha on kuitenkin lihaa ja siinä biotaide taitaa olla lähimpänä ihmisluontoa. Kaikille yhteistä on pohtia tieteellistä havaintoa taiteessa.

Tampereen taidemuseossa avattiin 12.5.2012 taiteen ja teknologian suhdetta pohtivan Dimensio-ryhmän 40-vuotisnäyttely. Vaikka ryhmän toiminta näyttää olevan terminaalivaiheessa, on kunnioitettavaa, että jokin kokeilevan taiteen ryhmä toimii näin kauan.  Muutkin tahot ovat järjestäneet kansainvälisestikin erittäin varhaisia ja merkittäviä taiteen ja teknologian näyttelyitä: Muutaidefestivaalit, ISEA 1995, ARS 95 sekä Outoäly 2000 esittelivät 1990-luvun uusimpia ja nyt alansa taidehistoriaan kuuluvia tietokoneperusteisia teoksia. Dimensiolla oli merkittävä sija niiden edeltäjänä ja museoiden ovien aukaisijana.

Taiteen ja tekoelämän suhdetta pohdittaessa on syytä muistaa Dimension perustajajäseniin kuulununeen Osmo Valtosen Astrografia, 1992. Matalassa hiekkalaatikossa pyörivä mekaaninen teos on edelleen lumoava. Teoksen hiukan nykivät liikkeet muistuttavat elegantisti valkoisella hiekalla liukuvaa mekaanista tanssijaa levitettyine käsivarsineen. Hiekkaan piirtyvä viiva muistuttaa ajan myötä muuntuvasta elämästä aavikolla tai avaruuden kiertoradoilla. Osmo Valtonen toivoi, että kauneus ja oivallus yhdistäisivät rauhanomaisesti kaikkia havaitsevia luontokappaleita. Olivatpa he miltä galaksilta tahansa.

Taidehistoriassa taiteen ja teknologian välinen suhde ei ole enää taidehistorian rajamaita. Alasta on kirjoitettu hyllykaupalla. Suomessakin on julkaistu merkittävä määrä näyttelyluetteloita ja erityisesti uuden teknologisen taiteen teoriaa käsitteleviä kirjoja. Biotaidetta käsittelevä Hannele Lehdon kirja ilmestyy lähiaikoina. Varsinaista kokoavaa tutkimusta taiteen ja tieteen suomalaisesta taidehistoriasta ei ole tehty. Siinä haaste tulevaisuuden taidetta kartoittavalle taidehistorioitsijalle.
Taiteen ymmärtäminen prosessiksi on viimeistään viimeisen kahdenkymmenen vuoden aikana vakiintunut kriittisen taidehistorian ydinteesiksi: taideteos ei sisällä esineenä yhtä totuutta vaan saa eri tulkintoja tutkijan näkökulmasta riippuen. Prosessuaalisuus on siis ennen kaikkea yhdistetty epistemologisiin, tietoteoreettisiin pohdintoihin. Representaatio-analyysistä eli sen tutkimuksesta mitä kuvat esittävät ja edustavat, on puolestaan muodostunut rutinoitunut menetelmä, jonka avulla taide-esine avataan prosessiksi ja jonka kautta vaihtuvia merkityksiä tutkitaan ja eritellään. Siinä missä kriittinen representaatio-analyysi on erinomainen väline esimerkiksi sukupuolittuneiden valtasuhteiden näkyväksi tekemiseen ja käsittelyyn,  se häivyttää monesti alleen hienosyisemmän havainnoinnin mahdollisuudet. Kun huomio kiinnitetään ainoastaan merkitystasoon, representaatiot tunnistetaan helposti samoiksi tai hieman toisin toistuneiksi. Taiteesta tulee kriittinen objekti tai pikemminkin prosessi, jonka sanoma, näin väitän, usein irtaantuu sen materiaalisuudesta.

Väitöskirjani, Following the Flows of Process: A New Materialist Account of Contemporary Art, vapaasti suomennettuna Virtoja seuraten. Uusmaterialistinen tutkimus nykytaiteesta esittää, että merkityksen vuolaat virrat ovat erottamattomassa suhteessa taiteen materiaaliseen kehkeytymiseen. Toisin sanoen yksikään kuva tai representaatio ei olisi tulkittavissa tai edes olemassa ilman taiteen tekemisen ja kokemisen materiaalis-ruumiillisia prosesseja. Siinä missä visuaalisen kulttuurin tutkimus niin sanotun uuden taidehistorian edelleen viejänä on tärkeästi laajentanut taiteentutkimuksen empiiristä skaalaa ja korostanut kaiken visuaalisen aineiston poliittisuutta, nimensä mukaisesti sen painopiste on ollut juuri kuvallisen tutkimisessa. Uusmaterialistinen tutkimusote, jota työssäni hahmotan, ei kyseenalaista visuaalisen voimaa. Sille visuaalisuus ei ole kuitenkaan taiteen olennaisin toimintarekisteri; sen sijaan fokus on erilaisissa materiaalis-ruumiillisissa prosesseissa ja siinä kuinka nämä aina ja välttämättä lomittuvat representaation tasoon.

Materiaalisuus tai ruumiillisuus eivät ole taidehistorialle vieraita tai tutkimattomia alueita. Erityisesti ruumiin kuvien tutkimus on ollut viime vuosikymmenet tärkeä painopiste. Tähän taidehistoriaa on innoittanut olennaisesti marxilaisesta materialismista johtuvat ajatukset siitä, kuinka materiaaliset rakenteet rajaavat ja ohjaavat toimintaa ja kuinka taide ruumiillistaa ideologioita. Samoin psykoanalyyttisilla lähestymistavoilla on ollut tässä painotuksessa huomattava merkitys; ne ovat viitoittaneet tutkimaan sitä mikä tuntuu karkaavan kielen otteesta ja häiritsee vakiintuneita merkityksiä. Lisäksi on tietysti pitkä teknisen tai materiaalisen ns. konossööri-taidehistorian perintö, jossa materioita on tutkittu identifioinnin ja arvottamisen hengessä, usein taidekokoelmiin ja -kauppaan liittyen. Erityisesti 1990- ja 2000-lukujen taitteessa puhuttiin jopa post-medium aikakaudesta – haluttiin alleviivata modernististen medium-spesifien näkemysten vanhanaikaisuutta, ja samalla ehdottaa, ettei tulkinnassa ole olennaisinta medium vaan se millaisia liikkuvia merkityksiä taide esittää ja miten nämä yli perinteisten ilmaisumuoto-rajojen yhdistyvät muuhun kuvakulttuuriin.

Vaikka esittelemäni tavat lähestyä taiteen materiaalisuutta ovat osaltaan innoittaneet omaa projektiani, niiden käsitys materiaalisuudesta myös olennaisesti poikkeaa siitä mitä tutkimuksessani esitän. Niissä materiaalisuus on yhtäältä jotain joka pakenee kieltä ja käsitteellistyksiä mutta johon meillä on paradoksaalista kyllä kuitenkin pääsy vain kielen kautta. Toisaalta se on jotakin jota voi mitata ja arvioida ja joka on sellaisenaan pysyvää. Ajatus materiasta valtana (engl. power), joka jäsentää toimintaa, on myös vahva. Tutkimuksessani materiaalisuus määrittyy sitä vastoin voimaksi (engl. force), joka on paitsi ennakoimaton ja alati liikkeessä, myös itsessään kutsuu ja haastaa etsimään käsitteitä, jotka vastaisivat sen toimintaa.

Avatakseni ymmärrystäni materiasta, siteeraan työlleni keskeistä australialaissyntyistä feministifilosofi Elizabeth Groszia. Kirjassaan Time Travels: Feminism, Nature and Power (2005) Grosz toteaa:

    Näemme maailman auttamatta kiinteänä, esineistä ja asioista koostuvana. Mutta [tällöin] jätämme huomiotta jotakin maailman sulavuudesta; liikkeet, värähtelyt, muutokset, jotka tapahtuvat alla havainnon ja laskennan rutiinien ja ulkopuolella sen millä on meille käytännöllistä merkitystä. [Kuitenkin] … meillä on … pääsy tähän värähtelyn runsauteen, joka piilee esineiden ja asioiden kiinteydessä. [1]

Uusmaterialistinen tutkimukseni onkin ennen kaikkea kiinnostunut siitä, miten taidehistoria voisi metodologisesti ja käsitteellisesti tarttua Groszin kuvaamaan materian lähes havaitsemattomaan liikkeeseen, joka jäsentää, huomioimme sen tai emme, jokaista kohtaamistamme taiteen kanssa. Työssäni on siis kyse tämän liikkeen näkyväksi tekemisestä ja sanallistamisesta.

Tutkimukseni ei kuitenkaan ole yksin teorialähtöistä. Päinvastoin se perustuu ensi sijassa laajaan kenttätutkimusmateriaaliin, jota keräsin usean vuoden ajan seuraten ja osallistuen kolme suomessa työskentelevän nykytaiteilijan, maalari Susana Nevadon, kuvanveistäjä Helena Hietasen ja valokuvaaja Marjukka Irnin taideprosesseihin. Olen tehnyt kenttätyötä muun muassa seuraamalla ja dokumentoimalla teosprosessien etenemistä ateljeella, keskustelemalla taiteilijoiden kanssa taiteen tekemisen eri vaiheissa sekä kirjoittamalla tekstejä taidenäyttelyihin. Joissakin projekteissa olen ollut myös mallina. Lisäksi olen ollut usein mukana ripustuksissa, avajaisissa ja kohdannut teoksia näyttelytiloissa.

Kenttämateriaalini on haastanut käsityksiäni ja käsitteistöä, jolla olin tottunut toimimaan. Susana Nevadon studiolla olin kerta toisensa jälkeen tilanteessa, jossa taiteilija ei osannut vastata kysymyksiini siitä, miten taideprosessi tulisi etenemään. Sen sijaan, että kyse olisi ollut ideoiden tietoisesta toteuttamisesta, tiettyjen kuvamateriaalien tarkoitushakuisesta yhdistelystä, eteeni avautui yhteistyön teatteri; taide luovana ja liikkuvana sommittumana, jossa taiteilija ei yksin määrännyt tai hallinnut prosessia vaan pikemminkin osallistui siihen, antaen erilaisten materiaalien yhdessä-työstyä. Tarkastellessani valokuvasarjaa, jossa kuvanveistäjä Helena Hietanen poseerasi paljastaen rintasyövän runteleman ruumiinsa, analyysi joka liikkuisi ainoastaan representaation tasolla, tunnistaisi kulttuurisia rakenteita ja kuvia ja ehdottaisi niiden uudelleentulkintoja, alkoi tuntua riittämättömältä. Kuvasarja nostatti kysymyksen, kuinka voisi osuvammin käsitteellistää liikettä, jossa on kyse kovin konkreettisesta ruumiinmuutoksesta, mutta johon kulttuuriset kuvastot kuitenkin limittyvät. Seisoessani mallina Marjukka Irnin identiteettipoliittiselle Sappho wants to save you -teokselle, tasapainoillessani jalalta toiselle, toisin sanoen liikkuessani hienoisesti, jotta pysyisin paikallani, hahmotin jälleen uudella tavalla, miten sellaisiinkin muotokuviin, jotka vaikuttavat ensi näkemältä tiukan stabiileilta sisältyy lähes havaitsematonta liikettä. Irnin samaisen installaation havainnointi eri näyttelytiloissa osoitti myös, kuinka oleellinen osa ripustus on taiteen poliittisuutta.

Nykytaideprosessit, joihin olen eri tavoin osallistunut, kutsuivat siis omalla olemassaolon tavallaan miettimään käsitteistöä ja metodologiaa, joka olisi sensitiivisempi kohtaamalleni hienosyiselle liikkeelle. Tässä mielessä lähtökohtani ei ole niinkään epistemologinen kuin ontologinen. Työlleni tärkeiden Gilles Deleuzen ja Félix Guattarin lailla en ole kuitenkaan kiinnostunut ontologiasta kaiken olemassa olon pysyvänä ja muuttuvana perustana, vaan tulemisena, jatkuvana ja alituisena liikkeessä olemisena, muutoksena.[2]

Materian liike on tutkimuksessani siis ontologinen kysymys: sen sijaan, että taiteen erilaiset materiat olisivat jollain tavalla pohja tai perusta enemmän liikkuvaisille merkityksille, hahmotan tutkimuksessani käsitteistöä, joka on sensitiivinen materian aktiiviselle tulemiselle. Näin pyrin välttämään merkityksen ja materian hierarkisointia.

Materian liikkeen, sen virtojen seuraaminen edellyttää erityistä metodologiaa. Retrospektiivisesti tai muuten kriittisen etäisyyden päästä tapahtuva tulkinta ei ole tällöin aina toimivin ratkaisu. Kuten Deleuze ja Guattari toteavat, virtojen erityisyys ja voima eivät hahmotu penkalta käsin.[3] Kriittisen etäisyyden sijaan virtojen seuraaminen edellyttää läheisyyttä (engl. proximity). Käsitteellistän tämän seuraamiseksi, joka on samanaikaisesti, kiehtovasti, sekä aktiivista että passiivista. Englanniksi käyttämäni termi on following. Tämä on irtiotto observointiin liitetystä valtasuhteesta, jota muun muassa feministietnografit ovat kritisoineet. Seuraajan on mukauduttava seurattavan liikkeisiin, ja tässä mielessä liike on vähintäänkin kaksisuuntaista. Kyse ei ole uskollisesta tai oidipaalisesta perässä kulkemisesta saati ahdistelusta vaan liikkuvasta läsnäolosta, osallistumisesta.

Seuraamisen metodologia pyrkii havainnoimaan taideprosesseja kompleksisina ja ainutkertaisina. Kyse ei ole sen jäljittämisestä mitä on tapahtunut vaan sen seuraamisesta mitä tapahtuu; osallistumisesta taidetapahtumiin, jotka eivät ole palautettavissa konteksteihinsa, tekijöihinsä, rakenteisiin tai sisältöihinsä vaan jotka kehkeytyvät ennakoimattomasti tilanteisina ja suhteellisina yhteistuotoksina.

Ehdottamassani taidetapahtumien havainnoinnissa, seuraamisessa, on oleellisesti kyse inhimillisen ja ei-inhimillisen toiminnan asettamisesta samalle tasolle; molemmat pyritään näkemään aktiivisina osatekijöinä.

Esittelen nyt muutamia käsite-ehdotuksiani tai muunnelmiani, jotka huomioivat taideprosessien materiaalisuuden eri kulmista.

Ensimmäinen näistä kytkeytyy maalari Susana Nevadon työskentelyä seuratessani nousseeseen ajatukseen siitä, miten työskentely- tai työstöprosessille tulisi antaa enemmän painoarvoa taiteen tulkinnassa. Havainnoidessani kahdeksan kuukauden kuluessa ja noin kymmenellä työhuonevisiitilläni prosessia, jossa Nevadon Rehellinen korteista ennustaja -installaatio (2005) monine maalauksineen ja veistoksineen muotoutui en voinut olla kiinnittämättä huomiota työn määrään, jonka kokonaisuus edellytti.  Erityisesti pieni ovaali maalaus, joka oli työn alla yksin kuukausia, on tässä suhteessa kiinnostava. Teoksessa poseerasi juuri synnyttänyt teiniäiti asennossa, joka periytyi katolisten pyhimyskorttien kuvastosta. Työn aiemmassa kerroksessa oli puolestaan 1950–60-luvun taitteen aikakausilehdistä peräisin olevia mainoskuvia naisista alusvaatteissaan sekä karkea pitsi, joka oli kuulunut taiteilijan lahjaksi saamaan alusasuun. Jo representaation tasolla työ näyttäytyi monikerroksisena, moneen kiehtovaan suuntaan vievänä. Kuitenkin teoksen käsittely yksin kuva- tai merkityshistorian puitteissa tuntui jättävän pois jotakin oleellista: teos ikään kuin palautui konteksteihinsa, eikä käsitteistö antanut tilaa teosprosessiin sisältyvän työn esiintuomiselle.

Erityisen kiinnostavaa tässä maalausprosessissa oli se, että millaiseksi lopullinen maalaus muodostui ei ollut yksinään taiteilijan (tietoisen) työskentelyn tulos. Pikemminkin se liittyi yhteistyöhön, jota taiteilija teki teosmateriaalien kanssa, miten hän liikutti sivellintä, ensin kerrosti materioita kuvat mukaan lukien, ja sitten hioi kerroksia, joihin hän ei ollut tyytyväinen. Kuitenkin kerrokset tekivät myös omaa työtään: jo fyysis-kemikaalisella tasolla lehtileikkeiden huokoinen paperi reagoi akryylimaaliin ja niin edelleen, vieden teosta materiaalisesti eteenpäin, tuottaen kuvia, jotka eivät nousseet ainoastaan kulttuuristen kuvien repertuaarista. Barbara Boltin käsite taiteen teos (engl. work of art, ei artwork), jolla hän korostaa taiteen aktiivisuutta, työtä sai tässä konkreettisen ilmaisun.[4] Se kutsui myös laajempiin pohdintoihin. Olisiko taiteen tai maalauksen työ sellainen käsite, joka muistuttaisi siitä sekä inhimillisestä että ei-inhimillisestä työstä, josta jokainen merkitysprosessi on erottamaton.

Haluan korostaa, että taiteen tai tässä kohdin spesifimmin maalauksen työstä puhuminen on eettinen kysymys; se antaa arvoa tehdylle työlle. Käsitteellä on myös vahvasti ja tärkeästi marxilainen vire. Se korostaa sitä työtä, jonka mitätöimistä tai huomiotta jättämistä taidekin kulutusfetissinä edellyttää.

Seuraava käsitekehittely liittyy edellistä vahvemmin ruumiin prosessien ja kuvien linkittymiseen. Tämä käsite-ehdotus nousi suhteessa Helena Hietasen rintasyöpäkokemuksia ja ruumiinmuutosta työstävään valokuvaluonnos-sarjaan (1999–, kuvat Eva Persson). Kuvasarjassa Hietanen poseeraa omien sanojensa mukaan Kristuksena, pyrkii samastumaan tämän kärsimykseen. Yhtäältä Hietanen kertoi myös ajatelleensa härkätaisteilijoita, jotka ovat ylpeitä taisteluissa saamistaan arvista. Toisaalta semioottisesti katsottuna Hietasen kristus-asento muistuttaa enemmän oikeuden personifikaatiota, joka punnitsee käsissään oikeaa ja väärää, kuten Hietanenkin joutui tekemään punnitessaan vaihtoehtoja leikkauksen ja hormonihoidon välillä.

Vakiintunutta käsitteistöä haastaen ehdotan, ettei Hietanen ainoastaan esitä tai tutki ruumiin kokemustaan taiteessa, vaan poseeraamalla hän hyvin konkreettisesti ruumiillistaa kuvia eli moninaiset kuvat osallistuvat hänen ruumiilliseen muutokseensa. Sen sijaan, että puhuisin representoinnista, esitän, että Hietanen transfiguroi kuvien kanssa. Etuliitteenä trans- korostaa poikittaista, läpäisevää, kahden suuntaista muuttavaa liikettä. Figuuri puolestaan viittaa ihmisruumiin materiaalisuuteen representaation käsitettä selkeämmin. Taustalla tässä on filosofi Rosi Braidottin ymmärrys siitä, etteivät figuraatiot ole kuvaannollista ajattelua, enemmänkin ne ovat materialistisia kartoituksia paikantuneista tai ruumiillistuneista ja ruumiillisista positioista.[5] Figuraatio on ei-keskittynyt ja monikerroksinen visio subjektista dynaamisena ja muuttuvana kokonaisuutena. Käsite kytkeytyy myös uskonnollisuuteen; transfiguraatio liittyy valaistumiseen ja pikemmin ruumiittoman olemuksen saavuttamiseen. Tämä kytkös uskontoon ei ole sattumaa. Yksi tutkimukseni kolmesta osiosta käsittelee nykytaideprosesseja, jotka eri tavoin hyödyntävät uskontoon liittyviä käytäntöjä ja käsitteitä reliikeistä saarnaukseen; siten myös käsitteelliset ehdotukseni linkittyvät kriittisesti näihin. Materiaalisuutta onkin taiteiden tutkimuksessa käsitelty eritoten reformaatiota edeltävän ajan taiteessa ja ns. primitiivisten kulttuurien tutkimuksessa.

Toinen käsite, joka tutkimuksessani korostaa materiaalisen ja representationaalisen vuorovaikutusta on hiukkasmerkki (engl. particle-sign). Tämä  liittyy edellä esittämääni taiteen työn tuotokseen, poikkeukselliseen kaksoisnapaan, jonka voi tulkita merkiksi, mutta joka ei kuitenkaan ole muodostunut ainoastaan eri kuvadiskurssien kohdatessa, vaan erottamattomassa suhteessa taiteen materiaalisiin prosesseihin. Merkin materiaaliseen kehkeytymiseen viittaa tämän käsiteyhdistelmän ensimmäinen osa.

Viimeinen käsitekehittely, joka myös sulkee lektioni, liittyy taidetapahtumien kohtaamiseen tai kokemiseen, erityisesti poliittisen taiteen kohdalla. Poliittisen taiteen yhteydessä ajatellaan usein, että kyse on merkitysten tunnistamisesta, monesti ironiasta, joka edellyttää etukäteistietoa – muuten ironian ymmärtäminen ei ole mahdollista. Perustuen Marjukka Irnin Sappho wants to save you -teoksen (2005–2010) kohtaamiseen esitän kuitenkin, ettei ideologinen tai representatiivinen taso ole kaikki kaikessa myöskään itsestään selvästi poliittista teosta tulkitessa. Väitän, että sellaisillakin materiaalisilla seikoilla, joita voisi luonnehtia teknisiksi, kuten esimerkiksi sillä miten teos on ripustettu, kiinnitetty paikoilleen, on poliittista voimaa ja merkitystä. Ilmiasultaan Irnin teos on melko tunnistettava; se kuvaa pontevissa asennoissa poseeraavia vahvasti identiteettipoliittisen imagon omaavia naisia, t-paitojen ’sapfo haluaa pelastaa sinut’ -tekstit ja videolla esitetty lesbopoliittinen manifesti korostavat tätä. Mutta kun huomion kiinnittää ripustukseen, siihen miten teos on näyttelytilassa, kuvien vakaat identiteettipositiot ovatkin lopulta jatkuvassa liikkeessä. Kevyet kankaat ja hennot langat panevat kuvat liikkeeseen, joka haastaa otettujen asentojen pysyvyyden. Se millainen poliittinen sanoma taiteella on, miten se vaikuttaa tai on affektiivista, liittyy siis olennaisesti myös teknisiin seikkoihin. Puhun tästä teknis-affektiivisuutena. Käsite haastaa ymmärryksen siitä, että affektiivisuus ja teknisyys toimisivat eri rekistereissä. Se myös korostaa, että jokaisella taidetapahtumalla on oma erityinen politiikkansa, joka ei typisty sen kielelliseen sanomaan tai signifiaation tasoon. Kuitenkaan kyseessä ei ole tietyn ilmaisumuodon yleistettävissä oleva spesifiys, vaan jokaisen taidetapahtuman ainutkertaisuus.

Tutkimukseni pyrkii tarjoamaan käsitteistöä, joka paremmin tavoittaa taidetapahtumien kompleksisuuden ja kutsuu asettumaan alttiiksi taiteen tilanteisille ainutkertaisuuksille. Seuraamisen logiikan mukaisesti en kuitenkaan ehdota, että näitä käsitteitä tulisi soveltaa uskollisesti. Pikemmin niiden tarkoitus on inspiroida uusia kokeiluja ja haastaa pohtimaan kunkin taidetapahtuman ainutkertaisia osatekijöitä; prosesseja, jotka eivät ole koskaan ainoastaan diskursiivisia tai pelkästään materiaalisia.
28. kesäkuuta vuonna 1937 pidettiin Roomassa uudessa Galleria di Roman näyttelytilassa juhlalliset avajaiset: ikuisessa kaupungissa avattiin ensimmäinen Suomen taiteen näyttely, 1800- ja 1900-luvun taidetta esitellyt laaja kokonaisuus. Hetki oli tärkeä suomalaisille. Suomen Rooman-lähetystön silloinen johtaja Helge von Knorring maalaili avajaispuheessaan, kuinka Suomen taide teki ”juhlallisen sisääntulon Roomaan legitimoidakseen itsensä italialaisen ja roomalaisen taiteen parhaimpien traditioiden perillisenä”. Suomalaisille näyttelyssä oli kyse Suomen ja Italian julkisten kuvataidesuhteiden huipentumasta 1930-luvulla.

Tarkastelen muun muassa tätä Suomen taiteen näyttelyä väitöskirjassani, jonka tutkimuskohteena ovat taidenäyttelyt Suomen ja Italian julkisissa kuvataidesuhteissa 1920-luvulta toisen maailmansodan loppuun.

Taidenäyttelyt kuuluvat keskeisesti sekä valtioiden kahdenvälisiin kulttuurisuhteisiin että oman kulttuurin vientiin ulkomaille. Kulttuurisuhteet puolestaan ovat olennainen osa valtioiden välisiä suhteita, ja kulttuurista tulikin ulkopolitiikan väline Euroopassa jo 1800-luvun lopulla. Kansainvälisten taidenäyttelyiden ja taidenäyttelyvaihdon juuret löytyvät maailmannäyttelyistä ja paikallisten suurten mestareiden kunniaksi järjestetyistä muistonäyttelyistä. Näyttelyvaihdon merkitys ja laajuus kasvoi Euroopassa ensimmäisen maailmansodan jälkeen.

Taidenäyttelyt käsittävät tutkimuksessani kaksi ryhmää. Ensiksi käsittelen Suomen osallistumista Italiassa järjestettyihin kansainvälisiin näyttelyihin sekä osallistumiseen liittyneitä aloitteita ja suunnitelmia. Erityisesti 1930-luvulla ja 1940-luvun alussa oli monia, niin yksityisiä kuin virallisia, yrityksiä saada Suomi osallistumaan Venetsiassa vuodesta 1895 järjestettyyn kansainväliseen biennaaliin tai rakentamaan maapaviljonki sinne. Tarkastelen myös muun muassa Suomen osallistumista vuoden 1932 alussa Roomassa järjestettyyn Roma nell’Ottocento -näyttelyyn, laajaan katselmukseen Roomasta 1800-luvulla.

Toiseksi tutkin Suomen ja Italian 1930-luvulle keskittynyttä taidenäyttelyvaihtoa ja siihen liittyneitä toteutumattomia hankkeita. Suomeen tuotiin Italiasta kolme näyttelyä, Il Novecento Italiano -ryhmittymän näyttely Helsinkiin ja Turkuun syksyllä 1931, italialaisten naistaiteilijoiden näyttely Helsinkiin ja Tampereelle syksyllä 1937 ja modernin italialaisen maisemamaalaustaiteen näyttely Helsinkiin alkuvuodesta 1938. Suomi vei Italiaan, Milanoon ja Roomaan, vain yhden näyttelyn keväällä ja kesällä 1937.

Väitöskirjani perustuu tutkittavan ajan alkuperäisiin lähteisiin ja aineistojen etsimiseen ja läpikäymiseen useissa arkistoissa Suomessa ja Italiassa ja muutamassa Ruotsissa. Olen omassa päivätyössäni jatkuvasti tekemisissä arkistoaineistojen kanssa, ja se sekä taidehistorian ja historian opintoni ovat opettaneet arvostamaan alkuperäisiä asiakirjoja ja niihin sisältyvää tietoa. Aloitin tiettyjen tutkimuskysymysten parissa, mutta osittain juuri löytämieni asiakirjojen johdosta jatkoin matkaa eri suuntaan, kuin alun perin olin ajatellut. Kuvataiteilijoiden Italian-matkat jäivät kokonaan sivuun, ja näyttämölle nousivat julkiset kuvataidesuhteet ja taidenäyttelyt kahden maan välisissä suhteissa.

Arkistotutkimus kuuluu perinteiseen historiantutkimukseen, mutta olemme parhaillaan taidehistorian oppialaan kuuluvassa väitöstilaisuudessa. Taidehistorian tutkimuskohteet ovat moninaisia, ja osa niistä on hyvinkin lähellä historiaa. Määrittelenkin oman tutkimukseni historian alan perustutkimukseksi, jonka tutkimuskohde kuuluu taidehistorian alaan. En tutki kuvia tai taideteoksia, mutta katson, että oma tutkimukseni on kuvakulttuurin ja siihen liittyvien julkisten ja jopa valtiollisten suhteiden tutkimusta.

Tutkimukseni fokus on julkisissa suhteissa ja virallisina pidetyissä näyttelyissä. Hahmotan näyttelyiden ja näyttelyhankkeiden syntyhistoriaa, aloitteentekijöitä, organisoijia, tukijoita, toteuttamista, vastaanottoa ja eri toimijoiden motiiveja. Mistä on kyse, kun tarkastelemme esimerkiksi Suomen taiteen näyttelyä vuonna 1937? Mitä kaikkea oli tapahtunut ja tehty ja ketkä olivat toimineet, ennen kuin koitti alussa mainitsemani avajaispäivä Roomassa? Entä minkälaista toimintaa liittyi Suomen osallistumiseen tai yrityksiin saada Suomi osallistumaan Italiassa järjestettyihin kansainvälisiin näyttelyihin? Olen etsinyt vastausta näihin kysymyksiin ja kartoittanut aloitteita ja hankkeita Suomen ja Italian välisissä taidenäyttelysuhteissa. Tavoitteenani on ollut selvittää, mitä oli sen ylhäältä ja vuosikymmenten päästä katsoen yksinkertaiselta vaikuttavan toteamuksen ja tosiasian takana, että Italia ja Suomi vaihtoivat neljä taidenäyttelyä 1930-luvulla tai että Suomi osallistui Rooma 1800-luvulla -näyttelyyn.

Asettamani tavoite on vaatinut näyttelyprojektien ja -suunnitelmien eri vaiheiden tarkkaa seuraamista asiankirjankin tarkkuudella, eräänlaisina kronologisesti etenevinä kertomuksina. Vain sillä tavoin on ollut mahdollista luoda kokonaiskuva eri hankkeista ja löytää niiden taustalla vaikuttaneet henkilöt, instituutiot ja viranomaiset sekä heidän toimintansa ja motiivinsa. Tässä palaamme arkistotutkimukseen: ilman sitä ei olisi mahdollista tehdä tutkimusta tällaisesta näkökulmasta, ja kahden maan kulttuurisuhteiden kannalta olennainen ruohonjuuritaso jäisi saavuttamatta.

Palaan vielä aikaisemmin mainitsemaani Suomen taiteen näyttelyyn Italiassa. Kutsu näyttelyn järjestämiseksi tuli Suomen taideakatemialle yksityiseltä milanolaiselta galleristilta Ettore Gian Ferrarilta tammikuussa 1937. Nuori galleristi lähti rohkeasti järjestämään toisen valtion näyttelyä uudessa galleriassaan, mutta alkuperäinen idea ei ollut hänen. Alullepanija oli maestro Pietro Tronchi. Vaikka tutkijalla ei ehkä saisi olla omia suosikkeja, sellaiseksi on minulla noussut juuri Suomesta käsin Suomen ja Italian kulttuurisuhteita rakentamaan pyrkinyt italialainen Tronchi, jonka rooli on tähän asti ollut täysin pimennossa. Tronchi oli musiikinalan ammattilainen, joka muutti Suomeen vuonna 1933 ja kuoli täällä syyskuun alussa 1937. Hän oli myös fasistista internationaalia luomaan pyrkineen järjestön italialainen asiamies Suomessa. Tronchin aloitteet olivat taustalla niin Suomen taiteen kuin italialaisten naistaiteilijoiden näyttelyssä ja muutamassa toteutumattomassa hankkeessa, mutta hänen roolinsa ei juurikaan näkynyt julkisuudessa omana aikanaankaan.

Tässä tulee esiin yksi Suomen ja Italian julkisten taidenäyttelysuhteiden tunnusomainen piirre tutkimusajanjaksolla: näyttelyt ja hankkeet syntyivät pääosin yksityisten aloitteesta. Niitä ajoivat kuvataidesuhteista eri syistä kiinnostuneet, aktiiviset henkilöt, jotka eivät olleet osa varsinaista virallista näyttelynjärjestämiskoneistoa. Lisäksi yksittäisillä toimijoilla oli suuri merkitys myös virallisten järjestöjen ja viranomaisten keskuudessa ja niiden mukaan saamisessa. Väitöskirjassani nostankin esille näitä henkilöitä.

Milanoon kutsun saaneen Suomen Taideyhdistyksen luottamusneuvoston, Suomen taideakatemian sihteerinä oli Bertel Hintze, joka toimi näyttelyn komissaarina. Hänellä oli tärkeä rooli suomalais-italialaisissa taidenäyttelysuhteissa ja yleensä Suomen taidenäyttelyvaihdossa tutkimusajanjaksolla. Hän oli nimittäin myös vuonna 1928 avatun Helsingin Taidehallin ensimmäinen ja pitkäaikainen johtaja, ja Taidehalli järjesti myös kaikki kolme Suomeen tuotua Italian näyttelyä 1930-luvulla, kuten muutenkin suuren osan ulkomaisista näyttelyistä tuohon aikaan.

Suomen ja Italian välisissä taidenäyttelyhankkeissa aloitteet tulivat paitsi yksityisiltä, myös pääasiassa italialaisilta henkilöitä tai viranomaisilta. Suomalaiset eivät olleet aloitteellisia, ja näyttelyvaihto sekä suunnitelmat Suomen maaosastoista kansainvälisissä näyttelyissä lepäsivät pääosin italialaisten aktiivisuuden varassa. Hintzekin oli nimenomaan toteuttava osapuoli; aloitteita näiden näyttelyiden järjestämiseksi hän ei tehnyt.

Vaikka Suomen taiteen näyttely sai alkunsa yksityisestä aloitteesta, siitä tuli virallinen näyttely. Sen virallisuus myös kasvoi, kun se siirrettiin Milanosta Roomaan yhteistyössä Suomen Rooman-lähetystön ja italialaisten viranomaisten ja järjestöjen kanssa. Kaikki Suomen ja Italian välillä vaihdetut näyttelyt olivatkin lopulta virallisia, mikä oli tärkeää sekä järjestäjille että vastaanottajille. Niistä vain viimeisin, modernin italialaisen maisemamaalaustaiteen näyttely, noudatti alusta alkaen virallista fasistista järjestelmää, jolla ulkomaille vietäviä näyttelyitä oli tarkoitus tehdä.

Tutkimukseni osoittaa, että virallinen järjestelmä olikin Italiassa mahdollista ohittaa ja silti saada näyttelylle virallinen status. Esimerkkinä voi mainita taiteilija, kreivitär Natalia Molan kuratoiman Suomeen syksyllä 1937 kutsutun italialaisten naistaiteilijoiden näyttelyn, johon hän itsekin osallistui. Näyttely syntyi yksityisestä aloitteesta, ja Mola sai näyttelyn toteutettua huolimatta siitä, että italialainen kulttuurialan keskeinen toimija, kansankulttuuriministeriö vastusti sitä. Näyttely sai oman maansa ulkoministeriön tukea ja otettiin Suomessa vastaan virallisena näyttelynä. Italian viranomaisten ote alkoi 1930-luvun loppupuolella kuitenkin tiukentua myös ulkomaille suuntautuneiden kulttuurihankkeiden suhteen. 1930-luvun epäviralliset yritykset saada Suomi, tai tuolloin nimenomaan Wäinö Aaltonen, mukaan Venetsian biennaaliin muuttuivat nekin vuodesta 1939 alkaen luonteeltaan virallisiksi sekä Suomen että Italian näkökulmasta.

Suomen taiteen näyttely ja muut tutkimani hankkeet osoittavat, kuinka hyödyllistä toimijoita on tarkastella sosiaalisten verkostojen avulla. Verkosto onkin tutkimuksessani käyttämäni eräänlainen käsitteellinen apuneuvo. Toimijat hyödynsivät näyttelysuhteissa erilaisia verkostojaan, ja toisaalta hankkeet synnyttivät uusia verkostoja, joita käytettiin myöhemmissä projekteissa.

Uskon, että verkostojen tutkimuksella on vielä paljon annettavaa. Suomalaisten yksityisarkistojen aineiston tarkastelu osoitti minulle, että esimerkiksi Italia-harrastajien verkostojen kartoittaminen kertoisi paljon Suomen ensimmäisen tasavallan kulttuurielämästä, alan toimijoista ja suhteista muihin maihin. Myös kummankin maan taidekentän sisäiset verkostot olisi relevantti tutkimusaihe.

Vuoden 1937 Suomen taiteen näyttelyn kokosi Bertel Hintze kiireisessä aikataulussa yhdessä muutaman Suomen taideakatemian jäsenistöön kuuluneen taiteilijan kanssa. Taiteilijajärjestöt suuttuivat, koska niitä ei kutsuttu mukaan näyttelyjuryyn. Kyse oli ennen kaikkea kamppailusta oman maan taiteen portinvartijan asemaan pääsemiseksi. Tämä riita ei ollut Suomen taidenäyttelyvaihdossa ainutkertainen. Italiassa ulkomaille suunnatun kulttuuripropagandan ja taidenäyttelyiden organisointi tiettyjen elinten, viranomaisten ja syndikaattien tehtäväksi sekä toiminnan ottaminen poliittiseen hallintaan eivät estäneet taidekentän sisäistä valtataistelua. Se tulee esiin myös Suomen ja Italian vaihtosuhteissa esimerkiksi Natalia Molan kohdalla. Tarkastelen tutkimuksessani näitä kiistoja Pierre Bourdieun kenttäteorian avulla.

Lähdeaineisto osoittaa, että hienoista kulttuurisuhteiden diskurssiin kuuluvista suhteiden merkitystä korostaneista lausunnoista huolimatta monella toimijalla oli hyvin henkilökohtaisia tai edustamaansa tahoa koskevia syitä osallistua tai olla osallistumatta maiden välisiin näyttelysuhteisiin. Joku ajoi samalla omaa etuaan tai oman yhteisönsä etua, kuten taiteilijajärjestöt, tai edisti oman positionsa vakiinnuttamista, kuten Gian Ferrari. Oma etu sai myös jotkut vääristelemään asioita erilaisissa asiakirjoissa.

Saatuaan kutsun Milanosta Suomi halusi koota oman taiteen näyttelynsä erityisesti vain Italiaa varten ja tehdä siitä mahdollisimman edustavan, mikä vaati vanhemman taiteen ja kultakauden mestareiden mukaan ottamista. Mahdollisuus järjestää oma näyttely Italian kaltaisessa taidemaassa oli Suomessa arvostettua; sitä pidettiin kunnianosoituksena nuorelle valtiolle. Yhtenä todisteena tästä asennoitumisesta on se, että Ateneumin taidekokoelmia hallinnoinut Suomen taideakatemia päätti vastoin periaatettaan lainata ulkomaille kokoelmista kuolleiden taiteilijoiden teoksia. Italian näkökulmasta Suomella ei sen sijaan ollut erikoisasemaa maan kulttuurisuhteissa. Siitä kertoo jo se, että vain yksi Suomeen 1930-luvulla tuotu Italian näyttely oli alun perin koottu vain Suomea varten. Suomi sai Italiasta periaatteessa kunnollisia Italian nykytaiteen esittelyitä, mutta suuren luokan näyttelyt, museoteokset ja vanhat mestarit varattiin muihin, Italialle ulkopoliittisesti tärkeisiin maihin.

Väitöskirjani keskittyy aikakauteen, jonka tunnettu nationalismin tutkija Benedict Anderson luokittelee ajaksi, jolloin kansallisvaltiosta oli tullut yleisesti hyväksytty normi. Kansalliset aatteet olivat keskeisiä myös Suomessa ja Italiassa. Nationalismi onkin yksi näkökulma, jonka kautta tarkastelen tutkimuskohdettani. Lähestyn sitä diskurssina soveltaen sosiologi Pertti Alasuutarin luomaa käsitettä kansakuntapuhe.

Tutkimusaineistoni osoittaa, että eri konteksteissa korostettiin näyttelyiden merkitystä kulttuuriviennissä ja oman maan tunnetuksi tekemisessä, mikä kertoo kansallisesta ajattelusta. Taidenäyttelyn vieminen Italiaan nähtiin erinomaisena tilaisuutena Suomelle tehdä kulttuuripropagandaa Italiassa. Toisaalta italialaisilla oli samanlaisia näkemyksiä omista näyttelyistään. Esimerkiksi Natalia Mola kirjoitti tehneensä italialaisten naistaiteilijoiden näyttelyllä nimenomaan propagandaa fasistisen Italian hyväksi.

Näyttelyt olivat kummallekin maalle näyteikkunoita. Nuori kansallisvaltio Suomi halusi maailman tuntevan sen vahvana itsenäisenä valtiona ja sisäisesti yhtenäisenä kansakuntana, jolla oli korkeatasoinen ja omaleimainen, suomalainen kulttuuri. Vaikka Italia tunnettiin kaikkialla Euroopassa upeasta taiteen historiastaan, uusi fasistinen hallitus näki kulttuuriviennin propaganda-arvon ja merkityksen ”uuden” Italian tunnetuksitekemisessä. Sekä Suomessa että Italiassa oli ajalle ominaiseen tapaan toiveita luoda taidetta, joka tavalla tai toisella ilmaisisi oman kansakunnan ja maan syvintä olemusta, Suomessa kansallinen taide, Italiassa uusi, fasistinen taide. Näyttelyillä oli myös tärkeä maiden sisäinen, yhdistävä tehtävä, ja niillä nostettiin kansallista itsetuntoa.

Vaihtonäyttelyiden vastaanotto kertoo, että 1930-luvun taidearvosteluissa ulkomaista taidetta luonnehdittiin yleensä juuri kansallisuuden näkökulmasta. Suomessa etsittiin Italian näyttelyistä italialaisia piirteitä ja Italiassa Suomen näyttelystä suomalaisia piirteitä. Tässä ja taidenäyttelyihin liittyvässä muussa diskurssissa on kyse arkipäivän nationalismista jo olemassaolevan kansallisvaltion kontekstissa eli Alasuutarin jaottelun mukaan ns. rutiininomaisesta kansakuntapuheesta. Diskurssin kontekstina oli kuitenkin nuori kansallisvaltio ja/tai valtio, jossa rakennettiin voimakkaasti sisäistä yhtenäisyyttä. Tällöin sitä voidaan pitää myös reflektiivisenä kansakuntapuheena, jossa tietoisesti rakennetaan ja käytetään kansan tai kansakunnan konstruktiota perustelemaan asioiden tilaa tai tavoitetta. Tulkitsen väitöskirjassani ulkomaille viedyt näyttelyt Mieke Balin ajatteluun perustuen nationalistisiksi eleiksi. On kuitenkin muistettava, että kulttuurivaihto vastavuoroisuuksineen on perusluonteeltaan aina myös kansainvälistä toimintaa.

Väitöskirjani on osa taidehistorian alalla vasta viime vuosina enemmän virinnyttä itsenäisen Suomen ensimmäisten vuosikymmenten tutkimusta. Alueella onkin vielä paljon tutkittavaa. Se liittyy myös Suomessa nyttemmin melko voimakkaasti esiin nousseeseen näyttelytutkimukseen. Suomen taidenäyttelyvaihtoa tutkimusajanjaksolla ei ole kuitenkaan aikaisemmin tutkittu. Oman aiheeni asettamiseksi oikeaan kontekstiin katsoin välttämättömäksi laatia laajahkon taustaluvun Suomen taidenäyttelyvaihdosta itsenäistymisestä toisen maailmansodan loppuun. Näyttelyihin liittyvää tarkempaa tutkimusta tarvitaan lisää. Yksi mahdollinen, Italiaan liittyvä aihe olisi suomalaisten taiteilijoiden osallistuminen kansallisiin tai alueellisiin ryhmänäyttelyihin Italiassa. Se kertoisi nimenomaan niistä taiteilijoista, jotka olivat pystyneet luomaan verkostoja italialaiseen taidekenttään.

Fasismin aikaa on Italiassa tutkittu paljon ja parina viime vuosikymmenenä myös entistä enemmän kulttuurin näkökulmasta. Myös näyttelyitä on tutkittu, ei kuitenkaan Suomeen tuotuja. Suomalaisessa tutkimuksessa fasismin aikana luotu näyttelyjärjestelmä hierarkioineen ja syndikaatti- eli ammattiyhdistysnäyttelyineen on kuitenkin ollut tähän asti tuntematonta.

Suomen ja Italian kuvataidesuhteita on tutkittu aikaisemmin lähinnä taiteilijamatkojen näkökulmasta, mutta maailmansotien välinen aika on jäänyt siltäkin osin paitsioon. Sitä on usein pidetty jopa ajanjaksona, jolloin noita suhteita ei juurikaan ollut. Olen väitöskirjaa tehdessäni kartoittanut samalla tuona aikana Italiassa käyneitä taiteilijoita ja muita taidekentän toimijoita, ja listallani on tällä hetkellä noin 160 henkilöä. Tämä puoli on joitakin yksittäisiä henkilöitä lukuun ottamatta vielä kokonaan tutkimatta.

Kuten tutkimuksessani osoitan, ulkomaille vietävien näyttelyiden järjestämiseen vaikuttivat kulttuurisuhteiden ja taiteellisten tekijöiden ohella instituutioihin ja yksityisiin henkilöihin liittyvät tekijät. Taidenäyttelyitä käytettiin lisäksi yleisesti niin sisä- kuin ulkopolitiikan välineinä. Politiikka selittää Suomen näyttelyvaihdon suuntautumista kuitenkin vain joiltakin osin, päinvastoin kun on aikaisemmin esitetty. Vaihto Italian kanssa osoittaa, että kyse ei ollut Suomen poliittisista linjauksista, vaan vastauksista Italiasta tulleisiin aloitteisiin. Suomen sinänsä melko vilkkaan näyttelyvaihdon suuntautuminen ei ollut muutenkaan niin ylhäältä johdettua tai suunnitelmallista, että voisi sanoa Suomella olleen tietyn linjan tai että vaihtoa olisivat ohjanneet vallan kentän toimijat poliittisin päämäärin, joitakin poikkeuksia lukuun ottamatta. Arkistotutkimukseen perustuva väitöskirjani Suomen ja Italian julkisista kuvataidesuhteista muuttaa sekä kuvaa maailmansotien välisen Suomen kulttuurielämästä ja kulttuurisuhteista muihin maihin että aikaisempaa käsitystä Suomesta kulttuurisesti eristäytyneenä maana.
Tutkimukseni lähtökohtana oli Hietasaaren arkisen ympäristön aiheuttama hämmennys. Kaupungin laidalla avautui arvoituksellinen maisema, johon kuului rakennuksia ilman asukkaita, tontteja ilman rakennuksia ja paikkoja, joissa elämä tuntui pysähtyneen kauan aikaa sitten tuntemattomasta syystä. Päädyin kysymään, millainen oli se suunnitteluprosessi, joka tuottaa tällaisen ympäristön? Hämmennys herätti uteliaisuuden ja halun ymmärtää. Mikä oli tämän paikan kertomus, jota minä en tuntenut, vaikka olin saman kaupungin asukas. Kävi ilmi, että myös oman kotikaupungin menneisyys on vieras maa. Tutut paikat näyttäytyvät uudessa valossa, kun tutustuu niiden kätkettyyn historiaan.

Hietasaari sellaisena, kuin se oli aloittaessani tutkimukseni 2000-luvun puolessavälissä, oli jo muuttunut siitä, millaisena muistan sen ensimmäisiltä retkiltäni kymmenisen vuotta aiemmin. Tuo suuri ja matala saari – noin kaksi kilometriä pitkä ja kilometrin levyinen – oli toki entisellä paikallaan jokisuistossa kaupungin keskustan ja avomeren välissä. Samalla se oli ikään kuin siirtynyt lähemmäksi kaupunkia. Hietasaareen pääsi nyt kaupungin keskustasta pyörällä uusia 1990-luvun puolivälissä valmistuneita kevyenliikenteen siltoja pitkin kymmenessä minuutissa. Tuo kaupungin keskeinen virkistysalue oli kokenut muitakin muutoksia. Villiintyneiden puutarhojen keskellä seisoneet autiot huvilat ja mökit, jotka pitkään antoivat saarelle sen omalaatuisen tunnelman, oli suureksi osaksi purettu pois tai kunnostettu. Uudet 2000-luvun alussa rakennetut valaistut polut kiertelivät saaren rantoja. Ne avasivat aiemmin sulkeutuneelta ja unohdetulta vaikuttaneen alueen kaupunkilaisille uudella tavalla. Saaren merenpuoleisella rannalla sijaitsevaa Nallikarin uimarantaa ja leirintäaluetta kunnostettiin kansainväliset vaatimukset täyttäväksi matkailukohteeksi. Muutoksista huolimatta saaren maisemaa hallitsi edelleen tiuha lehtipuuvaltainen metsä, joka peitti näkymät niin merelle kuin rakennuksiin.

Kaupunkilaiset ovat tunteneet Hietasaaren vuosisadan vaihteen kesähuvila-alueena, joka liittyi kaupungin vanhojen kauppiassukujen historiaan. Nyt monet alueen rakennuksista olivat kansalaisjärjestöjen hallussa. Aloittaessani tutkimukseni haastattelemalla saaren asukkaita mikään ei valmistanut minua kuulemaani. Asukkaiden mukaan vain kolmisenkymmentä vuotta aikaisemmin, 1960-luvulla, Hietasaari oli ollut elävä satojen asukkaiden kaupunginosa kauppoineen ja kouluineen. Sain kuulla, että kaikki Hietasaaren asukkaat eivät suinkaan olleet kesäasukkaita tai parempaa väkeä. Asukkaiden kertomuksissa piirtyi esiin saaren historia monimuotoisena esikaupunkina ja työväenasuinalueena. Mitä oli tapahtunut? Mikä oli johtanut kokonaisen kaupunginosan katoamiseen?

Etsiessäni selitystä tähän katkokseen sain perehtyä modernin kaupunkisuunnittelun ja kaupunkien maapolitiikan historiaan. Esiin piirtyi kuva kansainvälisten kaupunkisuunnittelumuotien soveltamisesta Oulun pikkukaupunkimaiseen ympäristöön. Hietasaaren kohtalon ratkaisi vuoden 1969 virkistysalueasemakaava, jonka seurauksena kaupunki lunasti vuokratontit takaisin, ja alueen asukkaat siirtyivät muualle. Hietasaaren asukkaiden kokeman epävarmuuden juuret olivat kuitenkin 1960-lukua syvemmällä. Sodan jälkeisen jälleenrakennusajan historiaan Oulussa kuului kaupungin johdon toteutumaton suunnitelma Hietasaaren muuttamisesta teollisuusalueeksi.

Hietasaaren sosiaalisesti kerrostuneen yhteisön ja sen omintakeisen rakennusperinnön synty on kuitenkin näitä suunnitelmia varhaisempi ilmiö. Ensimmäisen kaupunkisuunnittelua koskeneen kiistan ja keskustelun kohteeksi Hietasaari joutui jo 1910-luvulla, kun lääninarkkitehti Harald Andersin piirsi saarelle moderneista eurooppalaisista kaupunkisuunnitteluihanteista inspiroituneen puutarhaesikaupungin. Suunnitelmaan kuuluivat myös Kansankenttä ja -puisto, jotka oli suunnattu erityisesti kaupungin työväestön virkistyspaikaksi. Hietasaaren historia kaupunkilaisten kesäjuhlien ja vapaa-ajanvieton näyttämönä ulottuu kuitenkin aina 1800-luvun viimeisiin vuosikymmeniin. Tuolloin erilaiset kansalaisjärjestöt ottivat saaren rantaniityn omakseen ja alkoivat viettää siellä juhliaan.

Saaren kesäasutuksen ja ympärivuotisen esikaupunkiasumisen alku puolestaan sijoittuu 1860-luvun lopulle. Silloin ensimmäiset asukkaat muuttivat kaupungin vuokralle tarjoamille tonteille ja alkoivat viljellä maata ja rakentaa asumuksiaan. Asukkaiden perässä kaupungin reuna-alueelle seurasi kaupungin järjestys: kunnallistekniikka, palvelut ja kaupunkisuunnittelu. Esikaupunki syrjäytti hitaasti tieltään saaren aiemman käytön kaupunkilaisten hevoslaitumena. Vielä kauempana menneisyydessä erottuu aaltojen huuhtoma saari, joka on vasta noussut merestä kaupungin näköpiiriin.

Historiaa kirjoitetaan kenties juuri siksi, että muistaisimme saman. Tutustuessani Hietasaaren menneisyyteen ensin sen asukkaiden kertomana ja sitten arkistolähteiden kautta, ymmärsin tehtäväkseni tulkita kaupungin historian ja erityisesti sen reuna-alueiden unohdettuja vaiheita ja tehdä niitä ymmärrettäväksi kaikille kaupunkilaisille, mutta erityisesti omalle sukupolvelleni, jolle tämä osa kaupungin historiaa on usein jäänyt vieraaksi. Ymmärsin, että jokaisen sukupolven on kerrottava kaupungin kertomus aina uudelleen – omasta näkökulmastaan. Muuten katkeaa se traditio, jonka itse hahmotan kaupungin kulttuuriperintönä. Tässä kulttuuriperinnössä on kysymys jokapäiväisestä arkiympäristöstä ja sille annetuista jaetuista merkityksistä. Nämä merkitykset sisältävät kaupungin rakennetun ympäristön muutosten taustalla vaikuttavien syy- ja seuraussuhteiden ymmärtämisen, mutta myös eettisen velvoitteen yleisen ja yksityisen edun punnitsemiseen. Kulttuuriperintö tässä laajassa mielessä vaatii rakennetun ympäristön historiallisten kerrostumien tajuamista – ja sen myötä kullekin kaupungin osalle ominaisen estetiikan oivaltamista. Kysymys on myös ihmisen oman paikan ja aseman hahmottamisesta osana historian jatkumoa. Tässä mielessä tutkimukseni on sitoutunut voimakkaasti omaan aikaamme ja yhteen erityiseen paikkaan – Ouluun ja Hietasaareen.

Mutta voiko tutkimuksella Oulun Hietasaaresta olla yleisempää merkitystä? Esitellessäni tutkimustani kotimaassa olen ajoittain saanut kuulla kriittisiä huomioita siitä, että tutkimusaiheeni – yksi suomalainen esikaupunki – on arkipäiväinen ja tutkimustulokseni joiltain osin itsestäänselvyyksiä. Tässä asiassa uskon ajan kulumisen kuitenkin toimivan edukseni. Itse kuulun jo siihen sukupolveen, jolle suomalaisten pikkukaupunkien suuri muutos puutalokaupungeista moderneiksi kivikaupungeiksi kuuluu menneisyyteen, josta omakohtaiset kokemukset ovat vain lapsuusmuistoja. Itseäni nuoremmille kaupunkilaisille kysymys on jo tuntemattomasta ja siinä mielessä jälleen uudesta asiasta. Mitä taas tulee tutkimusaiheeni arkipäiväisyyteen ja pienuuteen – olen siitä suorastaan ylpeä. Jos tutkimuksellani onnistun vastaamaan ihmisten omaa jokapäiväistä lähiympäristöä koskeviin kysymyksiin, tunnen saavuttaneeni sen, mitä olen tavoitellut. Jos onnistun liittämään paikallisen rakennusperinnön syntymisen, säilymisen ja tuhoutumisen prosessit osaksi laajempaa yhteiskunnallista ja kaupunkisuunnittelun historian kontekstia mielekkäällä tavalla – olen tyytyväinen.

Esitellessäni tutkimustani kansainväliselle yleisölle olen huomannut, että erityisyydestään huolimatta kertomuksella Hietasaaresta on kyky herättää tunnistamisen kokemuksia maantieteellisesti kaukaistenkin paikkojen asukkaissa. Yhteiskunnan muutoksen, kaupunkien kasvun – modernisaation – ja sen mukanaan tuomien saavutusten ja menetysten kokemus samoin kuin muutoksen rakennettuun ympäristöön jättämät jäljet alkavat olla globaaleja ilmiöitä. Yhdeksi tehtäväkseni tutkijana olen kokenut toimia välittäjänä tai tulkkina modernisaation ja modernismin suuren kertomuksen ja – voisiko sanoa – sen kokeneiden ja sen kohteeksi joutuneiden ihmisten välillä. Modernisaatiolla siinä mielessä kun se ymmärretään edistyksenä, kehityksenä ja valistuksena on myös varjopuolensa. Pyrkiessään mitattavaan hyvinvointiin, jonka kriteerit ovat kaikille samat, se on jättänyt huomiotta tai suorastaan jalkoihinsa monia ympäristöjä ja ihmisiä, joita luonnehtii niiden erityisyys.

Yhteiskunnan modernisaation rinnalla moderni kaupunkisuunnittelu on ollut erityisesti Suomessa yksi kaupunkien rakennettua ympäristöä vahvasti muokannut voima. Vaikka arkkitehtuurin modernismin ihanteet ja estetiikka ovat vallitsevia suuressa osassa arkiympäristöämme, joukossamme on paljon ihmisiä, jotka eivät katso kaupunkia yksin modernismin silmälasien lävitse. Heidän asenteensa tulkitsen jossain määrin romanttiseksi. Romanttisella tarkoitan väljästi juuri viehtymystä erityiseen – historialliseen, kulttuuriseen, paikalliseen – modernismin edustaman yleisen – universaalin – näkemyksen vastapainona. Ottaessani jaon modernistiseen ja romanttiseen analyysini välineeksi en kuitenkaan halua korostaa niiden vastakohtaisuutta liikaa. Nähdäkseni 1900-luvulla romanttisuus on modernistisen ajattelutavan vahva pohjavirta, joka nousee esiin joskus yllättävissäkin yhteyksissä. Siitä eivät olleet täysin vapaita arkkitehditkaan. Luonnostellessaan Hietasaaren asemakaavaa vuonna 1967 Oulun yliopiston nuori arkkitehtiopiskelija sittemmin Oulun asemakaavapäällikkö Heikki Kantola suunnitteli saarelle valtavan kaupunkirakenteen Le Corbusierin hengessä. Suunnitelmassa liikenne tapahtui maanpinnan yläpuolelle nostetuilla tasoilla, joille noustiin liukuportaita pitkin. Esikuvaansa noudattaen hän kuitenkin lisäsi huomautuksen, että tasojen väliin jäisi luonnontilaista maastoa, joka oli tarkoitettu ”spontaanille jalankululle”. Herää siis kysymys, oliko yksi tämän valtavan struktuurin tarkoituksista mahdollistaa sen katveessa tapahtuva paluu luontoon.

Romanttisuuden voi nähdä eräänlaisena maanalaisena virtana, joka ruokkii modernien ihmisten ajattelua ja mielikuvitusta. Teksteissä tuo ajoittain hiuksenhieno ero modernin ja romanttisen argumentaation välillä on vielä tehtävissä, mutta yksilöiden kohdalla moderni ja romanttinen sulautuvat erottamattomasti yhteen persoonallisuuden monisäikeisissä kudelmissa. Modernistisesta näkökulmasta romanttinen ajattelu on edustanut menneisyyden painolastia ja tuhoisaa epärationaalisuutta. Yksilöt ovat kuitenkin olleet vapaita ilmaisemaan itseään niin romanttisen kuin modernin diskurssin kautta. Tässä on ollut kyse älyllisestä selviytymisestä niissä vaikeissa olosuhteissa, jotka 1900-luku on asukkailleen tarjonnut.

Tämän romanttisen asenteen olen tunnistavinani myös rakennussuojelun aatteen taustalla siinä mielessä kun sitä ohjaa viehtymys paikalliseen, erityiseen rakennettuun ympäristöön ja paikan historiallisesti kerrostuneeseen henkeen. Voi perustellusti väittää, että modernistinen kaupunkisuunnittelu synnytti omalla ehdottomuudellaan rakennussuojelun aatteena. Ei ollut mahdotonta, etteivätkö nämä kaksi voimaa yhdistyneet myös samassa henkilössä kuten oli O-I. Meumannin laita. Tämä suomalaisen modernin asemakaavoituksen isähahmo kunnostautui myös Viipurin kaupungin keskiaikaisten rakennusten suojelijana.

Se, mikä ymmärretään säilyttämisen ja suojelemisen arvoiseksi rakennusperinnöksi, on kuitenkin jatkuvassa muutoksessa. Osin suunnittelemattomasti syntyneet esikaupungit ovat nousseet rakennussuojelun kohteiksi suhteellisen myöhään, vasta 1900-luvun loppupuolella. Silloinkin on mielellään kiinnitetty huomio keskiluokkaiseen huvilarakentamiseen kaupungin vähäväkisten asukkaiden vaatimattomien asumusten jäädessä sivuun. Kun tutkija lähestyy esikaupunkia ja sen menneisyyttä, hänen on valikoitava sen kulttuuriperinnöstä se, mikä tuntuu säilyttämisen arvoiselta. Millainen on se suhde menneisyyteen ja historiaan, joka ohjaa tehtyjä valintoja? Tämä tutkimus on ollut pitkä matka ja siihen kuului myös harhapolkuja. Lopussa keskeisiksi käsitteiksi nousivat ne, jotka päätyivät myös otsikkoon: esikaupunki, historiallisena aikaan ja paikkaan sidottuna ilmiönä, kulttuuriperintö, laajasti ymmärrettynä aineellisena ja aineettomana kulttuurina ja moniäänisyys kaiken läpäisevänä analyyttisenä näkökulmana.

Lähestyin tutkimuskohdettani Oulun Hietasaaren kaupunginosaa suunnittelun ja asumisen kokonaisuutena. Tutkimuksen juoneksi muodostui yhdistää pitkä historiallinen 1860-luvulta 1990-luvulle ulottuva perspektiivi, joka yhdistyi osin mikrohistoriallisen tarkkaan tekstianalyysiin. Seurauksena oli uusi näkökulma esikaupunkiin. Esikaupunkia ei enää tarkasteltu vain suunniteltuna tai suunnittelemattomana alueena, vaan asukkaidensa ja käyttäjiensä yhdessä tuottamana teoksena. Tästä näkökulmasta esikaupunkia elävänä kulttuuriympäristönä ei voi olla olemassa ilman asukkaita, jotka ovat sen rakentaneet ja pitävät sitä yllä.

Esikaupungin asukkaat ovat olleet historiallisesti kiistelty ryhmä. Näkökulmasta riippuen asukkaat ovat voineet näyttäytyä keskiluokkaisina yhteiskunnan tukipylväinä tai kaupungin ja yhteiskunnan rajojen ulkopuolella elävinä syrjäytyneinä ihmisinä. Tutkimus osoittaa, että siirtymät näiden ääripäiden välillä ovat joskus olleet yllättävän jyrkkiä. Yksi vahvistettu asemakaava on voinut riittää siirtämään ihmisen yhdestä asemasta toiseen. Tästä kaikesta on suoria seurauksia myös rakennussuojelulle, joka tästä näkökulmasta näyttäytyy enemmän ihmisten ja heidän rakennetun ympäristönsä välisen suhteen hoitamisena kuin rakennusten suojelemisena ihmisiltä ja elämän tuomilta muutoksilta.

Hietasaaren valinta vuonna 2009 valtakunnallisesti merkittävien rakennettujen kulttuuriympäristöjen luetteloon kertoo alueen rakennusperinnön arvonnoususta, mutta vasta aika näyttää, voiko se taata alueen omaleimaisen kulttuuriperinnön säilymisen. Alueen suunnittelu on jälleen käynnistynyt ja tuloksia odotetaan jännittyneinä.


1900-luvun loppupuolelta lähtien on puhuttu ja kirjoitettu taidehistorian paradigmamuutoksista. Niillä tarkoitetaan oppiaineen alassa, tutkimuskohteessa ja metodologiassa tapahtuneita muutoksia. Perinteisesti taidehistoria ymmärrettiin menneisyyteen sijoittuvien (korkeakulttuuristen) taideteosten tutkimisena osana taiteensisäistä evoluutiota tai historiallisessa kontekstissaan. 1900-luvun jälkipuoliskolla taidehistorian tutkimuskohde laajeni ja taidehistoria alettiin ymmärtää oppiaineeksi, joka tutkii eri aikojen visuaalista kulttuuria – myös populaarikulttuuria – osana laajempia psyykkisiä, sosiaalisia ja taloudellisia kehyksiä. Kriittisen taidehistorian suuntauksissa tarkastelun kohteiksi tulivat mm. etnisyyden, luokan, sukupuolen, identiteetin ja vallan kysymykset. Samalla taidehistorian diskurssia avattiin Euroopan ulkopuoliselle taiteelle, taiteen historialle ja taiteen tutkimisen lähestymistavoille.

Myös taidehistorian tietokäsityksessä tapahtui muutos. Neutraalin ja objektiivisen tiedon sijaan tiedon ajateltiin olevan eri positioista käsin rakennettua, tulkittua ja narratoitua tietoa. Muutokseen linkittyy katsojan roolin korostuminen taidehistoriallisessa prosessissa ja katsojan sisällyttäminen taideteosten tutkimukseen. Taidehistoria alettiin nähdä menneisyyden ja nykyisyyden välisenä dialogina.

Tämän tutkimuksen keskeinen kysymys on, mitä nämä uudet taidehistorian käsitykset edellyttävät taidehistorian opetukselta.

Opetusmenetelmä ei ole neutraali tai transparentti oppiaineen ”kuva”, vaan se on oppiainetta kommunikoiva muoto, joka kuvastaa ja rakentaa käsitystä oppiaineen substanssista – sen asiasisällöistä ja sille ominaisesta toiminnasta. Siksi tämän tutkimuksen keskeinen lähtökohta on ajatus, että taidehistoria tarvitsee oman ainedidaktiikkansa, joka representoi sille ominaisia sisältöjä, menetelmiä ja toimintatapoja. Opetusta ei tässä tutkimuksessa ymmärretä vain taidehistorian asiasisältöjen välittämisenä, vaan taidehistorialla ja taidehistoriassa toimimisena, jossa toteutetaan ja tuotetaan taidehistoriaa.

Kuvallisen ilmaisun ammatillisen perustutkinnon opetussuunnitelman perusteiden taidehistoriaan liittyvissä sisällöissä ja tavoitteissa korostuu kyky hyödyntää taidehistoriallista tietoa ja kokemusta sekä visuaalisen kulttuurin tuotosten ja visuaalisten ympäristöjen tulkinnassa että opiskelijoiden omien visuaalisten tuotosten tietoisessa suuntaamisessa ja tarkastelussa osana kulttuurista kontekstia. Lisäksi taidehistorian toivotaan jäsentävän maailmaa, kulttuuria ja historiaa yleisesti – sekä opiskelijaa ja hänen elämismaailmaansa suhteessa niihin. Näiden tavoitteiden ohella opetussuunnitelman holistinen ihmiskäsitys sekä konstruktivismia ja hiljaista tietoa yhdistävä tietokäsitys ohjaavat tulkitsemaan opetusta ja oppimista yhtäältä tietoisena, rationaalisena ja kielellis-käsitteellisenä ja toisaalta tiedostamattomana, emotionaalisena ja kehollisena prosessina. Tähän kontekstiin perinteinen taidehistorian luennoiva opetustapa ei istu.

Tutkimuksen otsikko ”Käsitettävä taidehistoria” pyrkii aktivoimaan ’käsittää’ -verbin historian ja merkityksen muutoksen. ’Käsittää’ -verbin tajunnalliseen ja kielellis-käsitteelliseen ymmärtämiseen viittaava nykymerkitys on erkaantunut konkreettisen käsillä tekemisen merkityksestä, johon se vielä 1800-luvulla viittasi. Tässä opetusmenetelmässä pyrin nostamaan kehollisen käsittämisen tajunnallisen käsittämisen rinnalle sekä opetuksen suunnittelussa ja toteutuksessa että oppimisprosessissa. Näin tehdessäni kyseenalaistan länsimaiselle kulttuurille ominaista rationaalisen tajunnan ylivaltaa ja nostan opiskelijan muut olemuspuolet osaksi oppimista ja taidehistoriaa.

Käsitettävän taidehistorian malli on kuvalähtöinen opetusmalli. Kuva ymmärretään visuaalisena ja fyysisenä objektina, joka on ja joka fyysisessä ja visuaalisessa olemisessaan asettuu suhteeseen katsojan kanssa. Visuaalisessa olemassaolossaan kuva on monien potentiaalisten merkitysten aihio ja houkuttaa merkityksenantoon. Merkityksen muodostus ei ole vain opiskelijan intentioimaa, rationaalista kuvan lukemista ja tulkintaa, vaan kuva narratoi itseään omilla visuaalisilla ja fysikaalisilla laadullisuuksillaan – myös opiskelijan tietoisuuden ohi. Tämän opetusmallin menetelmät pyrkivät siihen, että kuva ei katoa merkitysten alle.

Kuvalähtöisen opetusmallin opetusmenetelminä toimivat kuvan tekeminen, kuvasta kirjoittaminen, kuvasta keskusteleminen ja luentokeskustelu. Näiden menetelmien avulla opiskelijan kokemus tuodaan osaksi taidehistorian oppimista. Toiminnallisissa oppimisympäristöissä tajunnalliseen, kielellis-käsitteelliseen oppimiseen nivotaan visuaalista, kehollista, emotionaalista ja situationaalista prosessointia, joka avaa väylän hiljaisen tiedon vaikutukselle ja prosessoitumiselle. Näin pyritään kokonaisvaltaisiin oppimistuloksiin, jossa taiteen, taidehistorian, opiskelijan itsensä ja hänen elämismaailmansa on mahdollista merkityksellistyä monipuolisissa laadullisuuksissa. Taidehistorian oppimisen kohde ei ole vain taide ja kulttuuri, vaan myös niitä tuottavat ja vastaanottavat ihmiset – myös opiskelija itse ja hänen elämismaailmansa.

Vaikka edellä mainitut opetusmenetelmät sinällään eivät ole uusia, tapa jolla niitä käytetään nimenomaan taidehistorian opetuksessa, on tutkimuskirjallisuuden valossa uusi. Nykyajan muutosvimmassa on tapana luoda näennäisinnovaatioita nimeämällä olemassa olevia asioita uusin käsittein – itse toiminnan pysyessä samana. Tämä tutkimus toimii toisin: olemassa olevien käsitteiden reflektointi ja niihin kytkeytyvän toiminnan avaaminen uudesta näkökulmasta osoittavat sisällön muutoksen.

Tutkimus osoitti, että käytetyt opetusmenetelmät poikkesivat opiskelijoiden ennakko-oletuksista ja poistivat historia-aineita kohtaan muodostuneita negatiivisia ennakko-asenteita sekä lisäsivät mielenkiintoa taidehistoriaa kohtaan. Kuvan tekeminen näyttäytyi omakohtaisimpia oppimiskokemuksia tuottavana opetusmenetelmänä, joskin sen toimivuuteen vaikuttivat myös muut opetusmenetelmät. Kuvasta tekemiseen liitettiin eniten hiljaiseen tietoon liittyviä laadullisuuksia, minkä seurauksena taidehistoriaan kulkeutui flow-kokemukseen ja esteettiseen kokemukseen viittaavia ei-diskursiivisia laadullisuuksia. Kuvasta keskustelu, kuvasta kirjoittaminen ja luentokeskustelu laajensivat yksittäisen opiskelijan kokemusperspektiiviä historiallisen kontekstin ja sosiaalisesti jaettujen kokemusten suuntaan. Kielellinen ja kuvallinen taidehistorian prosessointi luonnosti oppimista tavalla, jossa tietoinen ja tiedostamaton nivoutuivat toisiinsa. Samalla taidehistoria hahmottui opiskelijoille tietona ja kykynä toimia tiedolla.

Taidehistorian opetusta on tutkittu vähän, ja aikaisempi tutkimus keskittyy taidehistorian sisältöihin. Tämän tutkimuksen näkökulma taidehistorian opetukseen on uusi: tarkastelun kohteena eivät ole vain sisällöt, vaan erityisesti opetuksessa käytetyt menetelmät, joita perustellaan ja rakennetaan taidehistorian substanssin perustalta ja osana sitä.  Tässä tutkimuksessa taidehistorian opetus ja oppiminen mielletään taidehistorian representaatioiksi ja presentaatioiksi. Ne ymmärretään taidehistoriaa kommunikoivina ja rakentavina muotoina, jotka toteuttavat oppiaineen substanssia ja muodostavat sitä koskevia käsityksiä. Opetus ja oppiminen vertautuvat performanssitaiteeseen – tai taiteen sisältö-muoto -problematiikkaan laajemmin: muoto on sisällön ilmaus opetuksessakin. Tästä näkökulmasta opetuksen tutkiminen nimenomaan osana taiteen ja kulttuurin tutkimusta on keskeistä ja relevanttia – ja sen vähäisyys, mielestäni valitettava puute.

Samalla tämä tutkimus ottaa kantaa käsitykseen oppiaineen substanssista. On tavallista, että reaaliaineiden substanssilla ymmärretään propositioita, asiatietoa – ja substanssin hallinnalla asiatietojen hallintaa. Tässä tutkimuksessa substanssi mielletään propositionaaliseksi ja performatiiviseksi substanssiksi – tiedoksi ja kyvyksi toimia tiedolla, jotka yhdessä mahdollistavat taitavan toiminnan. Kun käsitteellistän toiminnan substanssiksi, haluan korostaa sen statusta substanssin osana. Ajattelutapa ohjaa opettajia rakentamaan oppimistilanteet oppiaineelle tyypillisten toimintojen suuntaan.

Käsitettävän taidehistorian mallin mukaisissa opetusjärjestelyissä oppimiseen kytkeytyi runsaasti hiljaisen tiedon laadullisuuksia. Tässä tutkimuksessa tätä usein vaikeasti sanallistettavaa kokemuksen ulottuvuutta kutsutaan hiljaiseksi taidehistoriaksi. Hiljaisessa taidehistoriassa on kyse jokapäiväisissä elämäntilanteissa syntyvästä kokemuksellisesta aineksesta, joka syntyy toimiessamme ja reagoidessamme ihmisen tekemissä visuaalisissa ympäristöissä ja käyttäessämme ihmisen tekemiä ja muotoilemia tuotteita. Ei ole mielekästä ajatella, että taidehistoria olisi ”tosi” ja ”olemassa oleva” vain niille, jotka ovat opiskelleet sitä tai erikoistuneet siihen: myös ”maallikot” katsovat, näkevät ja kokevat teoksia, tiloja ja ympäristöjä. Museopedogogiikassa on viime aikoina alettu käyttää erilaisia muistelumenetelmiä – kuten sadutusta – joka antaa mahdollisuuden koetun aineksen esiin nostamiselle. Tämänkaltaiset menetelmät rakentavat omakohtaista linkkiä ihmisen ja taiteen välille, ja madaltavat ihmisten kynnystä puhua taiteesta ja kulttuurista ja osallistua niihin. Harmillisesti nämä menetelmät eivät opetusta koskevan tutkimuskirjallisuuden mukaan ole juurikaan laajenneet historia-aineiden kouluopetuksen menetelmiksi. Tämä tutkimus rohkaisee niiden soveltamiseen ja puhuu historiaa popularisoivien menetelmien puolesta.

Nykyajan elin- ja toimintaympäristöt ovat monikulttuuristen kohtaamisten paikkoja. Ajankohtaiset uutiset kertovat, että monikulttuurisen kompetenssin avaintaidoissa – toisten ihmisten suvaitsemisessa, kunnioittamisessa ja arvostamisessa – on vakavia puutteita. ”Vihapuhe” on taajaan uutisoinnissa esiintyvä termi. Taidehistorian opiskelu tarjoaa luontevan kontekstin monikulttuuristen taitojen harjoitteluun ja oppimiseen, sillä outous ja vieraus ovat aina tavalla tai toisella historiallisen tutkimuksen aiheena. Taideteos ”vieraskulttuurisena peilinä” tai ”vastakuvana” kertoo vieraiden aikojen ja paikkojen ihmisten tavasta elää, minkä havainnointi ja tulkinta tematisoivat tuttuuden ja vierauden problematiikkaa. Kuvien katsominen ja tulkitseminen tarjoaa mahdollisuuden erilaisten ajattelu- ja toimintatapojen ja merkityssysteemien tarkasteluun ja vertailuun. Tämän tutkimuksen tulokset puhuvat sen puolesta, että erilaisuuden kokemuksia reflektoivassa oppimisprosessissa tuttuus ja vieraus näyttäytyvät pikemminkin näkökulmina kuin yksilön, objektin tai ilmiön ominaisuuksina. Tämä voi lisätä ihmisten keskinäistä ymmärrystä.

Toiseen ja vieraaseen tutustumiseen kietoutuu identiteetin problematiikka. Taiteen ja taidehistorian kautta ihminen voi asettua suhteeseen itsensä kanssa, tutkia itseään sekä tarkastella ja kokeilla erilaisia rooleja. Kollektiiviset kulttuurikäsitykset ja suuret kertomukset ovat hajonneet: kokonaisvaltaisten selitysten ja homogeenisten mallien sijaan yksilöt elävät monien kertomusten ja monien todellisuuksien maailmassa, jolloin oman ajattelun ja toiminnan sekä niiden taustalla vaikuttavien rakenteiden tarkastelu ja ymmärtäminen ovat keskeisessä asemassa. Taidehistoria on dialogiin asettumista – sekä toisten että itsen kanssa.

Nykyaikaa leimaa jatkuva muutos. On tärkeää, että opiskelijoille muodostuu käsitys näkyvän pinnan alla olevista kulttuurin kerroksista ja menneisyyteen ulottuvista juonteista. Eläessään ja toimiessaan kulttuurissa yksilö ei voi olla välittämättä siitä, mitä toiset ennen häntä ovat sanoneet, kirjoittaneet tai tehneet. Taidehistorian voi ymmärtää eräänlaiseksi initiaation muodoksi, jossa opiskelijoita perehdytetään yhteisön periaatteisiin ja käytäntöihin. Siksi taidehistorian opetuksella on merkittävä yhteiskunnallinen ja kulttuurinen tehtävä – ja sitä olisi opetettava kouluissa nykyistä laajemmin.

Väitöskirjani esipuheessa kerron kokemuksesta, joka syntyi vuonna 1992 Kölnin yliopistossa Modernin taiteen rituaaliset aspektit -luennolla. Luennoitsija esitteli Konstantin Brancusin kolmiosaisen ympäristötaideteoksen, joka valmistui Romaniaan, Targa Jiu -nimisen kaupungin erääseen puistoon vuonna 1938. Teokseen astuttiin Suudelmien portin kautta, josta kulkua jatkettiin Hiljaisuuden pöydän ja Ikuisuuden pylvään ääreen. Teoksen osat muodostivat siirtymäriitin kaltaisia etappeja, joissa konkreettisen, kehollisen liikkumisen ja tajunnallisen kontemplaation avulla siirryttiin paikasta ja kehollis-tajunnallisesta olotilasta – ymmärryksestä – toiseen. Se, että tajunnalliseen kokemukseen liittyi kehollinen kokemus, kosketti minussa jotakin, jolle en silloin osannut antaa nimeä. Huima elämys.

Ajan kuluessa Brancusin teoksesta on muodostunut minulle yleinen taiteen kantakuva ja arkkityyppinen kokemus, jossa fyysinen teos on samalla kokemuksellinen tila. Brancusilainen kehys ohjaa tulkitsemaan taidehistoriaa aineena, joka tutkii taidetta ihmisen elämän ilmauksena ja rakentajana. Brancusin teos on tämän opetusmallin kuvallinen lähtökohta, ja tässä tutkimuksessa kehitettyä opetusmallia voi luonnehtia teoksen toiminnalliseksi tulkinnaksi. Siksi puheenvuoroni on hyvä lopettaa kuvaan, josta koko tutkimus sai – tavalla tai toisella – alkunsa.
Monissa yhteyksissä ikoneita on kutsuttu fraasinomaisesti ikkunoiksi kirkkauteen, ikkunoiksi iäisyyteen. Näitä ilmaisuja löytyy runsaasti 1900-luvun suomalaisesta ikonikirjallisuudesta. Määritelmän on sanottu olevan teologinen, vaikka varsinaisesti se ei kerro mitään. Tutkimukseni edetessä minua alkoi yhä useammin askarruttaa, miksi tämäntyyppinen diskurssi on otettu käyttöön. Onko fraaseilla tarkoitus peittää historiaa tai olla ottamatta siihen kantaa – vai peräti muokata menneisyyttä nykyhetken lähtökohdista?

Tutkimukseni käsittelee Suomen ortodoksisen kirkon esineellistä kulttuuriperintöä. Ajallisena painopisteenä on talvi- ja jatkosotaa seurannut jälleenrakennuskausi. Sen kuluessa Neuvostoliitolle luovutetusta Karjalasta ja Petsamosta evakuoituja ikoneja ja muita kirkkoesineitä sekä palautettiin kirkolliseen käyttöön että sijoitettiin museoon. Tutkimuksessani tarkastelen kirkkokaluston jakoprosessia, samanaikaisesti virinnyttä museotoimintaa Suomen ortodoksisessa kirkossa ja siihen liittynyttä kiinnostusta pyhiin kuviin. 1900-luvun jälkipuolen tapahtumiin liittyvät niin ikään myös Suomessa virinnyt uusi ikonimaalaus ja akateemisen ikonitutkimuksen alkuvaiheet.

Suomen ortodoksisen kirkon hallussa on varsin heterogeeninen joukko pyhäinkuvia ja muuta kirkollista esineistöä. Tutkimuksestani hahmottuva kokonaisuus toi entistä selvemmin esille, kuinka ikoneista käyty keskustelu ei vastannut sitä esineellistä todellisuutta, joka Suomen ortodoksisessa kirkossa tuolloin vallitsi ja vallitsee edelleen. Puhe ikoneista vaikutti olleen irti kontekstistaan. Esimerkiksi usein on nostettu esiin ikonimaalauksen vuosituhantinen perinne ja niin sanottu katkeamaton traditio. Kuitenkin Suomessa vanhimmilla alkuperäisissä sijoituspaikoissaan säilyneillä ikoneilla on venäläinen syntyhistoria ja ne liittyvät venäläiseen akateemiseen ikonimaalaukseen, joka ajoittuu 1700-luvulta 1900-luvun alkuvuosiin. Näitä ikoneita on Suomen keskeisissä pyhäköissä, esimerkiksi Kuopion ja Helsingin katedraaleissa. Myös Valamon luostarista ja muilta luovutetuilta alueilta evakuoidut pyhäinkuvat edustavat valtaosaltaan akateemista ikonimaalausta.  Ne ovat historiallisesti Suomen ortodoksisen kirkon ominta taideperintöä. Kuitenkin vain osa näistä on sisällytetty taidekaanoniin, suuren määrän jäädessä sen ulkopuolelle.

Kun kirkkoja ja rukoushuoneita alkoi valmistua ympäri Suomen 1950-luvun jälleenrakennuksen edetessä, eteen nousi kysymys pyhäköiden sisustamisesta. Lähtökohta oli selvä: jälleenrakennussäädökset määräsivät, että pelastettu kirkkokalusto oli käytettävä uusien kirkkojen sisustamiseen. Arkkipiispan sihteeri, ylidiakoni Leo Kasanko vastasi kirkkoesineiden inventoinnista ja jakelusta seurakuntiin. Näin sodan jaloista pelastetut ikonit ja jumalanpalvelusesineet seurasivat siirtolaisia uusille kotiseuduille, uusiin pyhäköihin. Niistä tuli menetetyn Karjalan ja kotiseudun muistoesineitä liturgisen merkityksensä ohella. Tästä syystä siirtolaiset kokivat pelastettujen ikonien saamisen kotipyhäkköönsä tärkeäksi.

Ensimmäinen jälleenrakennuskauden kirkko valmistui Jyväskylään vuonna 1954 ja sinne sijoitettiin Käkisalmesta pelastetut hopeariisat. Jostain syystä ikonit jäivät Käkisalmessa evakuoimatta ja nyt Jyväskylään sijoitettaessa niiden taakse oli maalattava uudet ikonit. Tässä kuvassa näemme kirkon heti vihkimisen jälkeen: osa ikoneista puuttuu vielä ikonostaasista. Ikonimaalariksi valikoitui kirjailija Tito Colliander, joka teki työn Uudessa Valamossa Heinävedellä vuosina 1954-56. Malleinaan hän käytti luostarin akateemiseen tyyliin maalattuja ikoneita.

Jälleenrakennuksen edetessä todettiin, ettei vanhoja evakuoituja ikoneita ole tarpeeksi joka kirkkoon ja rukoushuoneeseen. Tarvittiin kiireesti lisää ikoneita. Tilanne Suomessa 1950-luvulla oli kuitenkin se, että ikonimaalareita ei ollut ja perinne oli katkennut. Niin koti- kuin ulkomaillekin ulottuneen etsinnän jälkeen maalareiksi palkattiin sekä harrastelijoita että ammattitaiteilijoita, jotta kirkot ja rukoushuoneet saatiin varustettua pyhillä kuvilla ja vihittyä käyttöön. Ikoneja tilattiin kaikkiaan yhdeksältä eri maalarilta, joista tässä nostan esiin kaksi tuotteliainta: Martha Neiglick-Platonoffin ja Veikko Marttisen.

Taiteilija Martha Neiglick-Platonoff työskenteli ammatikseen koristetaiteen alalla. Hän teki pukupiirroksia ja lavastesuunnitelmia Ruotsalaiselle teatterille ja Suomen kansallisoopperalle. Hänet tunnettiin taitavana öljyvärimaalarina ja lahjakkaana muotokuvaajana. Neiglick-Platonoff opiskeli Suomen Taideyhdistyksen piirustuskoulussa ja jatkoi opintojaan kuvataiteen parissa läpi elämänsä. Ikonimaalauksen aloittaminen oli hänelle luonteva askel vuonna 1948 tapahtuneen ortodoksiseen kirkkoon liittymisen jälkeen.  Jälleenrakennuspyhäköiden tarpeisiin hän maalasi useita kymmeniä töitä vuosina 1956-1963.

Taidemaalari Veikko Marttinen oli valmistunut Suomen Taideyhdistyksen piirustuskoulusta sodan alla 1939.  Hänestä tuli ikonimaalari, kun jälleenrakennustoimikunnan sihteeri Valdemar Maarvala pyysi häneltä mallityön ja toimikunnan hyväksyttyä sen, Marttiselle ryhdyttiin osoittamaan ikonitilauksia. Hänellä ei ollut entuudestaan mitään yhteyksiä ortodoksiseen kirkkoon tai ikonimaalaukseen. Tässä tilanteessa häntä neuvoivat pastori Aari Surakka ja ylidiakoni Leo Kasanko. Malleja hän etsi aikakauden ikonikirjallisuudesta. Marttinen maalasi määrällisesti eniten ikoneja jälleenrakennuskauden kirkkoihin vuosien 1955-1962 aikana.

Jälleenrakennuskauden ikonit ja kirkkointeriöörit paljastavat muutoksen ikonimaalauksen tyyli-ihanteissa: Akateemisen tradition sijaan nyt esikuvina olivat muinaisen Bysantin ja keskiaikaisen Venäjän ikonit. Varsinkin Marttisen ikoneita kummeksuttiin seurakunnissa ja esimerkiksi Lahden silloinen kirkkoherra piti kirkkoon maalattuja ylienkeleitä ”aivan mahdottomina”. Jälleenrakennustoimikunnan asiantuntijaryhmä, johon kuuluivat varatuomari Simo Härkönen, Helsingin kirkkoherra Mikael Kasanko ja pappisseminaarin lehtori pastori Aari Surakka, tutustuivat Lahden kirkon ikonostaasiin ja totesivat Marttisen ikoneista seuraavaa: ”Työssään hra Marttinen on pyrkinyt vakavaan taiteelliseen ilmaisuun ja onnistunut siinä ennen kaikkea siitä syystä, että hän ikoneissaan on pitäytynyt vanhan ortodoksisen ikonin perinteeseen.” Tilanne ja siitä annettu lausunto hämmentävät: kuinka ikonit, joiden sanotaan perustuvan vanhaan ortodoksiseen traditioon voivat herättää niin ristiriitaisen vastaanoton –ortodoksien parissa?

Jälleenrakennuskausi merkitsi Suomen ortodoksisessa kirkossa paitsi mittavaa aineellista rakentamista, myös aineetonta, ideologista rakentamista. Muutos alkoi jo kirkkokunnan nimestä. Tuohon saakka Suomen ortodoksit oli tunnettu ”kreikkalaiskatolisina”, kunnes vuonna 1953 annetussa asetuksesta nimi vahvistettiin ”Suomen ortodoksiseksi kirkkokunnaksi”. Nimenmuutos voidaan nähdä ennen muuta identiteettipoliittisena siirtona, joka liittyi suomalaisten ortodoksien sotienjälkeiseen kansallistamispolitiikkaan. Sana ortodoksi on johdettu kreikasta, -ei venäjästä- ja luo näin ajatusyhteyden Bysanttiin ja sen muinaiseen loistoon. Kirkon historiankirjoituksessa ”löydettiin” yhteys suomalaiskarjalaisen ortodoksisuuden ja Bysantin välille, ja vuosisataiselle venäläiselle historialle jätettiin pelkkä kulttuurin välittäjän rooli.

Tämä kansallisuusdiskurssi ei itse asiassa luonut mitään uutta vaan jatkoi kirkon 1920-30-luvun kulttuuripolitiikkaa. Autonomisen kirkkokunnan alkuvaiheetkin todistavat, kuinka kirkkotaidetta pyrittiin puhdistamaan venäläisistä piirteistään ja kuinka sitä vastaavasti muokattiin suomalaisuuteen ja karjalaisuuteen sopivaksi.  Jälleenrakennuskauden tapahtumissa kansalliset painotukset näkyvät muun muassa kirkkoslaavinkielisten ikonikirjoitusten suomentamisessa ja kansalliseen ortodoksiaan liittyvien ikoniaiheiden, kuten Karjalan valistajien ikonien yleistymisenä.

Erona sotia edeltävään tilanteeseen 1950-luvun kansallisuusdiskurssi punoutui modernismin sävyttämään uudelleenarviointiin kirkon taiteesta. Jo edellä mainittu pastori Aari Surakka julkaisi kirjasen Ortodoksinen ikoni vuonna 1950. Surakkaa pidettiin Suomen ortodoksien keskuudessa kirkkotaiteen asiantuntijana ja hänen teoksensa oli pitkään ainoa, tarkkaan luettu tietolähde. Teksti paljastaa hänen tutustuneen venäläiseen uskontofilosofiseen keskusteluun ikonien merkityksestä ja erityisesti ruhtinas Evgeni Trubetskoin (1863-1920) idealistisiin artikkeleihin. Ortodoksisen ikonin riveiltä voi myös lukea kritiikkiä viime vuosisatojen kirkollista taideperintöä kohtaan. Surakan mukaan venäläiseen ikonimaalaukseen kulkeutunut länsimaisen maalaustaiteen ”luonnonmukaisuus” ja ”asiallisuus” oli pilannut makumme ja käsitystapamme siinä määrin, ettemme enää ymmärtäneet vanhaan ikoniin kätkeytyviä esteettisiä arvoja. Surakka oli omaksunut länsimaisesta taidehistoriankirjoituksesta tutun ajatuksen taiteen synty-, huippu- ja rappiokausista ja sovelsi tätä mallia ikonien historiaan. Bysantin ja muinaisen Venäjän ikonit nostettiin esikuviksi ja ikonitaiteen myöhäisemmät ilmentymät nähtiin auttamattomasti rappiotaiteena. Surakan ajattelussa on havaittavissa modernismin keskeinen ajatus alkuperäisyyden ylivertaisuudesta kaikkeen myöhempään nähden. Hän kirjoittaa: ”Taidehistorialliset ja esteettiset arvot jäävät tällä myöhäisemmällä kaudella hämmästyttävän vähäisiksi nimenomaan sen vuoksi, että siirtyessään uudenaikaisen käsitystavan linjalle ikonimaalaus menetti kaikessa luomistyössä arvokkaimman, alkuperäisyytensä.”

Aari Surakan teksti toisti Venäjällä jo 1800-luvun lopulla alkaneen ikonimaalauksen henkiinherättämisen, revivalin ideologiaa. Kuten Kari Kotkavaara on väitöstutkimuksessaan osoittanut, sen alkusysäyksenä oli yhtäältä filosofis-teologinen uusortodoksisuus ja sen pohjalta synnytetty uusi ikonimaalaus, toisaalta akateemisen ikonitutkimuksen viriäminen ja ikonien restaurointi- ja konservointimenetelmien kehittyminen. Ideologisten painotusten ohella revival merkitsi myös vanhakantaisten valmistusmenetelmien elvyttämisyrityksiä, pyrkimyksiä palata temperavärien käyttöön ja vanhantyylisiin esikuviin. Venäjällä ilmiö on havaittavissa 1910-luvulla, Kreikassa seuraavalla vuosikymmenellä. Prahaan ja Pariisiin se juurtui emigranttien muuton myötä.

Tämä modernistinen ajatus ”paluusta perinteeseen” omaksuttiin innolla myös Suomen ortodoksien keskuudessa. 1950-luvulla jälleenrakennukseen sitoutunut ikonimaalaus ja erityisesti 1960-luvulla Suomeen tuotettu uusi ikonimaalaus toistivat ja vahvistivat revivalistista näkemystä ikoneista. Keskeiseksi teemaksi nousi vanhaan maalaustapaan liittyvä tyyli, jonka käyttöä perusteltiin teologisin argumentein. Historiallisesti tarkasteltuna tilanne oli ongelmallinen, koska Suomessa ei ollut mitään muinaista ikonimaalausperinnettä, mihin palata. Sota-aikana Itä-Karjalasta löytyneitä pyhäinkuvia tosin yritettiin pitkin 1900-lukua tulkita suomalaisiksi ikoneiksi, vaikka ne liittyivät ennen muuta Venäjän hallitsijain rakennuttamiin kirkkoihin tai vanhauskoisten yhteisöjen kulttuuriin. Suomalainen ikonimaalaus on yksiselitteisesti marginaalinen ja varsin myöhäinen ilmiö.

Tästä huolimatta – tai tästä johtuen – uusi ikonimaalaus ja ikonien arvostus sidottiin kansallisen kirkkokunnan rakentamiseen. Kirkon sisäisessä diskurssissa alettiin korostaa suomalaisen ortodoksisuuden kansalliset rajat ylittävää kontekstia. Juuria ei enää pidetty karjalaisessa maaperässä vaan katsottiin sekä historiallisesti että maantieteellisesti kauemmas keskiaikaan, vanhavenäläisyyteen ja Bysanttiin, josta löydettiin myös ikonimaalauksen ihanteet. Siirtolaisuuden myötä rampautunutta suomalaisten ortodoksien itsetuntoa ja identiteettiä vahvisti ajatus kuulumisesta tuohon yleiseurooppalaiseen historialliseen jatkumoon. Epäilemättä pienen diasporassa elävän ortodoksivähemmistön asema suomalaisessa yhteiskunnassa vahvistui, kun korostettiin sen kuulumista laajempaan kulttuurikontekstiin.

Muutos ikonimaalauksen ihanteissa merkitsi myös sodan jaloista pelastetun jumalanpalvelusesineistön uudelleenarviointia. Kaksi vuotta Ortodoksisen ikonin ilmestymisen jälkeen Aari Surakka ja ylidiakoni Leo Kasanko inventoivat Kirkollisten esineiden varastoon kerättyjä esineitä, jotka olivat peräisin luovutetun alueen seurakunnista. Vaikka jälleenrakennussäädökset yksiselitteisesti määräsivät kaiken jaettavaksi seurakuntiin, Kasanko ja Surakka siirsivät esineistön parhaimmiston syrjään odottamaan mahdollista sijoittamista tuolloin vielä ajatuksen asteella olleeseen kirkolliseen museoon. Museoesineiksi valittiin antikvaarisesti ja taidehistoriallisesti merkittävimmät ikonit ja muut esineet. Vuonna 1957 perustetun Ortodoksisen kirkkomuseon kokoelmat karttuivat merkittävässä määrin, kun sen suojiin talletettiin 1950-60-lukujen kuluessa Konevitsan, Petsamon ja Valamon luostarin esineistöä.

Ajatus kirkollisesta museosta ei ollut sinänsä uusi, sillä vuosina 1911-1939 Valamon luostarissa toimi  museo. Sen kokoelmat poikkesivat huomattavasti nyt luodusta kokonaisuudesta. Jokainen museo on luonnollisesti oman aikansa kuva, samoin sen kokoelmat. Tästä syystä onkin mielenkiintoista tarkastella, mitä niihin ei kuulunut: Aina toiseen maailmansotaan saakka Valamon luostarin arvokkaat ikonit, jumalanpalvelusesineet ja kirkkotekstiilit olivat liturgisessa käytössä luostarin monissa kirkoissa ja pukuvarastossa. Museokokoelmaan kuului vain muutama ikoni. 1950-luvulla kokoelmiin taas kerättiin kaikki aineellisesti arvokkain kirkollinen esineistö, mitä seurakunnista ja luostareista oli kyetty pelastamaan. Nyt liturgiseen käyttöön katsottiin kelpaavan vähempiarvoinen tavara. Tämä periaate käy ilmi sekä seurakuntapyhäköiden sisustamisessa että kirkon keskushallinnon toimissa luostarien esineistön suhteen.

Kirkon harjoittamaa kulttuuripolitiikkaa ei liene tarkemmin suunniteltu, mutta mielestäni tapahtumat kertovat omaa kieltään siitä, miten perinpohjainen muutos oli verrattuna sotia edeltäneeseen aikaan: ikoneita ja kirkkoesineitä ei nähty enää ainoastaan liturgisina esineinä, vaan niitä arvotettiin taidehistoriallisin ja antikvaarisin kriteerein. Ikoneista oli tullut myös ortodoksien silmissä taide- ja museoesineitä ja jopa siinä määrin, että ajoittain niiden ensisijainen käyttötarkoitus sivuutettiin.

Museotyön käynnistämiseen liittyi epäilemättä vilpitön halu suojella harvinaista esineistöä, mutta sen ohella museo toimi eräänlaisena ortodoksisen kirkon käyntikorttina suomalaisessa yhteiskunnassa. Esineistön sijoittaminen museo-statuksen alle nähtiin itseisarvona. Kirkollisen esineistön sijoittaminen museoon nosti esiin kuitenkin monia ongelmia. Esimerkiksi museokokoelmien perustamista kritisoitiin, koska samanaikaisesti monet seurakuntapyhäköt olivat täysin ilman kirkkoesineitä. Jopa kirkon johdossa kokoelmat nähtiin vanhaan kirkolliseen perinteeseen nojautuen kirkkopukuvaraston kaltaisena paikkana, josta tavaraa voitiin käyttää, lainata, myydä tai lahjoittaa.

Edellä kuvailtu ideologinen murros johti outoon tilanteeseen ja aina 1980-luvulle saakka Suomen ortodoksien esineellinen kulttuuriperintö oli eräänlaisessa ambivalenssissa tilassa. Vanhat seurakuntalaiset ja jotkut museoammattilaiset arvostivat ja vaalivat sitä, mutta yhtäläinen joukko uuden ikonimaalauksen kannattajia piti sitä jokseenkin arvottomana. Jälkimmäisestä syystä suuri määrä jälleenrakennuskauden pyhäköitä on uudistettu 1900-luvun viimeisinä vuosikymmeninä ja vielä 2000-luvullakin. Vanhoja pyhiä kuvia samoin kuin jälleenrakennusajan ikoneita on lähetetty joukoittain Ortodoksiseen kirkkomuseoon ja pyhäköiden sisätilat on uudelleenkalustettu suomalaiskansallisen ja modernistisen taidemaun mukaan. Tilanne kertoo siitä, kuinka kirkon sisällä jatkuu edelleen pyrkimys muokata omaa historiaa ja kulttuuriperintöä kirkon autonomian alkuaikoina synnytettyjen ihanteiden mukaiseksi.

Taide ja talouselämä kytkeytyvät toisiinsa monitahoisesti – eikä suhde ole pelkästään ongelmaton. Viimekeväinen debatti Guggenheim-museosta osoitti kyseisen suhteen kipukohdat: kun toiset keskustelijat innostuivat taiteen mega-brändistä, jonka nähtiin kasvattavan luovaa taloutta, kulttuurin kulutusta, maailmalaajuista tunnettuutta ja kaupungin positiivista imagoa, toiset kritisoivat museo-hanketta ArtDonaldsiksi, taiteen franchising-bisnekseksi ja kolonialismin perinteitä noudattavaksi konseptiksi, joka viime kädessä tuottaa rahaa vain hyvinvoivalle säätiölle hyydyttäen ja köyhdyttäen kotimaista taiteen kenttää. Keskustelijoilla tuntui olevan käytössään hyvin erilaiset käsitykset (ja sanasto) taiteen ja talouselämän kohtaamisesta ja etenkin siitä, millainen on tuon kohtaamisen etiikka.

Mikä on taidehistorian positio taiteen ja talouselämän kytkeytymistä koskevissa kysymyksissä? Onko taidehistoria tällaisten pohdintojen ulko- tai jopa yläpuolella? Kysymykset tulivat mieleeni kuunnellessani Loughboroughin yliopistossa kulttuurianalyysin professorina toimivan Jim McGuiganin esitelmää ’The Saatchi phenomenon and cool capitalism’ kulttuuripolitiikan tutkimuksen konferenssissa Barcelonassa heinäkuussa. Esitelmässä McGuiganin analyysin ja kritiikin kohteena oli taiteen perinteisten tukemis- ja esittämismuotojen muutos uusliberalistisen arvomaailman läpitunkemaksi kaupalliseksi toiminnaksi. Muutoksen lippulaivaksi McGuigan nosti lontoolaisen mainosmoguli ja taiteen suurkeräilijä Charles Saatchin ja hänen taidekokoelmaansa ja taiteellisia kiinnostuksen kohteitaan – etenkin nuoria nykytaiteilijoita – esittelevän Saatchi Galleryn, joka toimii yhteistyössä mm. taidehuutokauppa Phillips de Pury & Companyn kanssa. McGuiganin esitelmän kriittinen kärki kohdistui ennen kaikkea taiteen ja uusliberalistisen ajattelun kohtaamiseen etiikkaan: saatchi-ilmiöksi kutsumassaan toimintatavassa mainonnan ja brändäyksen logiikkaa sovelletaan taiteen esittämiseen, tukemiseen ja taiteesta puhumiseen, taidemesenaatin rooli vaihdetaan taiteen välittäjän rooliin ja taideyleisön makuun ja ostopäätöksiin vaikutetaan ostamalla ja tilaamalla teoksia valituilta taiteilijoita – ja vastaavasti myymällä teoksia otollisella (taloudellisesti tuottoisalla) hetkellä. Kulttuurianalyytikon kritiikki uusliberalististen toimintatapojen etiikkaa kohtaan tuo toki esiin analyytikon oman ideologisen position: ylipäänsä uusliberalismista keskustelevat usein ne, jotka kokevat sen ongelmalliseksi, epäeettiseksi ja tuomittavaksi.

Oltiinpa taiteen ja talouselämän kytkeytymisen etiikasta mitä mieltä tahansa, on helppo todeta, että logo- ja brändiajattelu ovat nykyisin yhä kiinteämpi osa taiteen kentän normaalia toimintaa. Perinteisen mesenaattiuden sijaan yritysmaailma on jo pitkään pyrkinyt luomaan taiteilijoiden ja museoiden kanssa kumppanuuksia, joissa osapuolten brändien toivotaan hyödyttävän toisiaan. Vastaavasti museokentällä ollaan kiinnostuneita (omaehtoisesti tai taloudellisesti pakotettuna) luomaan kumppanuuksia yrityksiin. Kriittisen kulttuurianalyytikon näkökulmasta kehitys on osoitus yhteiskunnan uusliberalisoitumisesta, jossa yhteiskunnallisesti tuettu museokenttä siirtyy noudattamaan yritysmaailman toimintatapoja ja taiteelle muodostuu yhä välineellisempi funktio hyödykkeenä brändien ja kulutuksen markkinoilla. Toisaalta yritysmaailman tangeeraus museo- ja taidekentän kanssa on tuonut – ainakin retoriikan tasolla – yritystoimintaan erilaisia yhteiskunnallisia tavoitteita. Niinpä taiteen tukeminen hahmotetaan nykyisin usein osaksi yritysten ns. yhteiskuntavastuuta. Kriittisen kulttuurianalyytikon näkökulmasta yhteiskuntavastuussakin on tosin viimekädessä kyse markkinatalouden logiikasta ja hyödyn tavoittelusta, joka retorisesti naamioituu pyyteettömäksi yhteiskunnallisista asioista ja kulttuurista välittämiseksi.

Karistetaan hetkeksi mielestä kulttuurianalyytikon kyynisyys (tai realismi) ja pohditaan, miten taiteen ja talouselämän kytkeytyminen näyttäytyy kulttuurin ’kuluttajalle’ eli vastaanottajalle? Monelle varmastikin yksinkertaisesti mielenkiintoisina näyttelyinä, teoksina, taidejulkaisuina ja näyttelyiden oheistapahtumina. Vierailu Chelseassa uusklassisessa palatsissa sijaitsevassa Saatchi Galleryssa on aina ollut minusta mielenkiintoinen – näyttelyiden sisältöjen vuoksi. Yksi viimeaikaisista tulokkaista Lontoon näyttelykohteiden kartalla on Anita ja Poju Zabludowiczin näyttelytila, jonka Zabludowiczit avasivat Camdenissa sijaitsevaan entiseen metodistikirkkoon vuonna 2007. Vierailijan silmään näyttelytila vaikuttaa Saatchi Galleryn pikkuveljeltä. Myös Zabludowiczien kokoelman syntyhistoriassa on yhtäläisyyksiä Saatchiin: molemmat kiinnostuivat 1990-luvun alussa brittiläisestä nykytaiteesta (jonka suosion nousuun Saatchi oli itse vaikuttamassa) ja keskittyivät etenkin nuoriin nouseviin taiteilijoihin, joiden kanssa yhteistyötä ylläpidetään ostoin ja tilausteoksin.

Guggenheim-keskustelun laannuttua kotimaisessa kulttuuriuutisoinnissa taiteen ja talouselämän suhteet ja suhdanteet eivät ole juuri nousseet puheenaiheeksi. Aihetta olisi kyllä ollut. Tässä mielessä yksi kuluneen kesän taideuutisoinnin kohokohdista oli Zabludowiczien yleisöltä suljetun taiteilijaresidenssin esittely Loviisan Sarvisalossa. Toimittajat pääsivät tutustumaan pari vuotta toimineeseen residenssiin elokuun alkupuolella – 300 nopeinta mahtui tutustumaan alueeseen ohjatuilla yleisökierroksilla puolitoista viikkoa myöhemmin. Residenssitoiminta on osa Zabludowiczien ’tallin’ taiteilijoiden kanssa harjoittamaa yhteistyötä ja samalla koko kokoelmaan liittyvän toiminnan laajenemista Lontoon ulkopuolelle. Zabludowicz-taidekokoelman johtaja Elizabeth Neilsonin mukaan ”kokoelma ei ole sijoitus taloudellisessa mielessä vaan kulttuurisesti” (HS 10.8.2012). Toisaalta kokoelman tunnettuuden ja brändin kasvu vaikuttaa väistämättä myös sen yksittäisten teosten ja taiteilijoiden tunnettuuden ja brändin kasvuun. Vaikka Zabludowicz-kokoelma ei tangeeraisi markkinatalouden ja talouselämän kanssa McGuiganin kuvaileman Saatchi-ilmiön kaltaisesti, Zabludowicz-kokoelma ei toimi brändien ja niihin liittyvän taloudellisen hyödyn logiikan ulkopuolella. Taipuisiko Zabludowicz-kokoelma ja Zabludowiczien kiinnostus nykytaiteeseen vastaamaan Guggenheim-keskustelussa esiinnousseisiin toiveisiin kotimaisen taiteen kentän aktivoimisesta ja kehittämisestä?

Niin, mikä sitten on taidehistorian positio taiteen ja talouselämän kytkeytymisessä? Taidehistorioitsijat ovat tutkineet monia taiteen tekemisen taloudellisten edellytysten ja taiteen ja yhteiskunnan taloudellisten yhteyksien historiaan liittyviä kysymyksiä. Nyky-yhteiskunnan näkökulmasta näitä kysymyksiä tarkastellaan etenkin kulttuurintutkimuksen, kulttuuripolitiikan tutkimuksen ja taidesosiologian piirissä. Mutta myös taidehistorian tutkijoilla on asiantuntemusta pohtia kysymyksiä lähemmin. Tahitin tässä numerossa kirjoittava FM Teija Luukkanen-Hirvikoski tarkastelee tekeillä olevassa taidehistorian väitöstutkimuksessaan yritysten taidekokoelmien merkityksiä. FM Anna Hjortin väitös sosiaalisesta pääomasta taidehuutokaupan strategisena välineenä tarkastetaan Jyväskylän yliopiston taidehistorian oppiaineessa loppuvuodesta.
    Uteliaisuus on johtanut minua niinkuin useimpia muitakin koettamaan saada tietoa ja jonkinlaista vakaumusta siitä mitä on kuoleman tuolla puolen. Nuorukaisena luin koko paljon mitä ruotsiksi oli käännettynä Svedenborgia ja sen jälkeen kahlailin teosofiankin sumuisilla soilla, mutta madame Blavatsky paljastui minulle hyvissä ajoin. Kirkkomme opetuksista olen myös selvillä, mutta mitään tietä en ole päässyt niinkään pitkälle että olisin voinut rakentaa päteväksi hyväksymääni mieskohtaista vakaumusta näistä asioista.[1]

Kahden viime vuosikymmenen aikana taiteentutkimuksen kentällä on käyty vilkastakin keskustelua modernin[2] taiteen ja uskonnon yhteensovittamisesta. Keskusteluissa on nostettu esiin erilaisia näkökulmia, joissa on painotettu muun muassa vakavasti otettavan taiteen irrallisuutta uskonnosta sekä taiteen- ja uskonnontutkimuksen välisen kuilun umpeen kuromisen tarvetta.[3] Olen seurannut keskusteluja mielenkiinnolla, sillä uskonnon ja taiteen monisyinen kytkös on myös oman tutkimukseni keskipisteessä.[4] Samaan aikaan olen kuitenkin joutunut toteamaan, että monet keskusteluissa esiin nostetuista näkökulmista ja lähestymistavoista tuntuvat varsin vierailta ja epärelevanteilta. Ne eivät juuri tarjoa välineitä sen kaltaisen uskonnollisuuden tai henkisyyden tarkastelemiseen, jota yllä lainaamani Akseli Gallen-Kallelan vuonna 1924 julkaistu tekstikatkelma pukee sanoiksi. Siinä uskonnollisuudesta puhutaan ”mieskohtaisesti” rakennettuna tietona tai vakaumuksena, jonka saavuttamiseksi on tutustuttava erilaisiin liikkeisiin ja uskomuksiin. Yksi vaade, joka keskusteluissa on nostettu taajaan esiin, on kuitenkin oleellinen myös omalle tutkimukselleni – vaade siitä, että taiteen ja uskonnon tutkimiseksi olisi syytä kehittää uudenlaisia, käyttökelpoisempia lähestymistapoja ja määritelmiä erityisesti uskonnolle.[5]

Taidetta ja uskontoa tutkittaessa se, miten uskonnon käsite määritellään, on nähdäkseni ensiarvoisen tärkeää. Määritelmä ohjaa sitä, millaista taidetta tulkitaan uskonnollisena. Yksi tavanomaisimmin käytetyistä uskonnon määritelmistä on substantiivinen tai traditiokeskeinen. Määritelmä lähestyy uskontoja yleensä toisistaan erillisinä entiteetteinä, joita leimaavat kyseiselle traditiolle tyypilliset uskonopit, rituaalit, symbolit, ”pyhät kirjoitukset” ja historia.[6] Tällöin se myös tarjoaa kuvan taiteen uskonnollisuudesta esimerkiksi kristinuskoon, juutalaisuuteen tai buddhalaisuuteen kiinnittyvänä. Suurten ”maailman uskontojen” lisäksi tutkimukset voivat lähestyä taiteen ja uskonnon suhdetta myös traditioiden pienempiin alakategorioihin tai vähemmän tunnettuihin perinteisiin – kuten esimerkiksi pietismiin tai vapaamuurariuuteen – katseensa tarkentaen.[7] Vaikka kyseisen määritelmän turvin on tuotettu paljon kiinnostavia tutkimuksia taiteesta ja uskonnosta, yksi sen hyödyntämisen varjopuolista on sen tarjoama suppea käsitys taiteen uskonnollisuudesta: jos teoksista ei pystytä identifioimaan millekään traditiolle tyypillisiä piirteitä, tai niitä ei muutoin voida sijoittaa minkään tietyn uskonnollisen perinteen tai liikkeen puitteisiin, teoksia ei yksinkertaisesti pidetä uskonnollisina. Kyseisellä määritelmällä onkin ollut oma merkittävä roolinsa nähdäkseni niissä puheenvuoroissa, joissa painotetaan modernin ja nykytaiteen uskonnottomuutta.[8] Määritelmä tarjoaa rajoittuneen lähestymistavan myös toisessa mielessä. Kun taiteen uskonnollisuutta etsitään ensisijaisesti suhteessa eri perinteisiin, ei niitä kysymyksiä, jotka saattaisivat hyvinkin olla modernin taiteen ja uskonnon välisten kytkösten kannalta mielenkiintoisimpia, huomata välttämättä edes koskaan kysyä. Sen sijaan, että tutkijat keskittyisivät vaikkapa taiteen rooliin modernin uskonnollisuuden/henkisyyden muovaajana, keskustelu saattaa lukittua esimerkiksi kiistoihin siitä, minkä perinteen puitteissa tietty taideteos tai taitelija tulisi viimekädessä nähdä. Niinpä muun muassa Gallen-Kallelan taidetta tarkasteltaessa on väitelty siitä, tulisiko hänen teoksiaan tulkita modernin teosofian puitteissa vai ei.[9]

Tässä artikkelissa hahmottelen edellisestä poikkeavan määritelmän, jonka uskon mahdollistavan modernin taiteen uskonnollisuuden tutkimisen uudenlaisesta ja teoreettisesti perustellusta näkökulmasta. Pyrin muotoilemaan okkulttuurin käsitettä erityisesti taiteentutkimuksen tarpeisiin soveltuvaksi ja kiinnittämään samalla kysymyksen uskonnollisesta taiteesta/taiteen uskonnollisuudesta uskontotieteen kentällä viimeaikoina käytyihin keskusteluihin sekularisaatiosta ja uuden henkisyyden kasvusta modernisoituneissa länsimaissa. ”Okkulttuuri”[10] on alunperin uskontotieteilijä Christopher Partridgen lanseeraama käsite, joka vastustaa sekularisaatioteesin perusväitettä siitä, että uskonnollisuus olisi yksinkertaisesti häviämässä modernista maailmasta. Partridgen mukaan länsimaissa on käynnissä pikemmin prosessi, jonka seurauksena perinteiset, institutionaaliset uskonnot ja erityisesti kristinusko joutuvat tekemään tilaa vaihtoehtoisemmalle henkisyydelle tai (uudelleen)lumoutumisen[11] kulttuurille – toisin sanoen okkulttuurille. Hän painottaa kirjoituksissaan myös median ja populaarikulttuurin merkitystä henkisyyden diskurssien  kierrättäjinä: elokuvissa, tv-sarjoissa, musiikissa ja internetissä esiintyvät ajatukset paitsi tekevät okkulttuuria tutuksi suurelle yleisölle myös vaikuttavat vaihtoehtoiseen henkisyyteen sitä muokaten.[12]

Partridgen käsite toimii lähtökohtana sille modernin uskonnollisuuden määritelmälle, jota tässä artikkelissa muotoilen. Haluan kuitenkin painottaa, etteivät hänen kirjoituksensa käsittele taiteen ja uskonnon välistä suhdetta, vaan ottavat ensisijaisesti osaa niihin uskontotieteellisiin keskusteluihin, joissa pohditaan sekularisaatiota, uuden henkisyyden merkitystä ja uskonnollisuuden muutosta modernissa lännessä. Määrittelyni ei siis rakennu kokonaisuudessaan Partridgen käsitteen varaan, vaan hyödyntää sitä pikemmin inspiroivana ponnistus- ja vertauskohteena – etenkin siltä osin, kun käsite ottaa huomioon populaarikulttuurin ja uuden henkisyyden välisen vastavuoroisen, molempia elävöittävän suhteen. Koska päämääräni on yhtäältä rakentaa ”okkulttuurista” toimiva teoreettinen käsite omaa väitöstutkimustani ajatellen, suhteutan sitä ensisijaisesti siihen historialliseen aineistoon ja kontekstiin, jonka tunnen: 1800- ja 1900-lukujen vaihteen taiteeseen, taidepuheeseen ja kulttuuriin. Vaikka nämä jatkuvat peilaukseni muuttuvat vain osin läpinäkyviksi kirjoittaessani tätä artikkelia, käsitykseni ”okkulttuurista” ja sen hedelmällisyydestä ovat rakentuneet paljolti aineistoni kanssa käydyn dialogin seurauksena. Toisaalta päämääräni on kuitenkin esittää myös jonkinlainen alustava hahmotelma sellaisesta okkulttuurin käsitteestä, joka saattaisi toimia teoreettisena työkaluna uskonnon ja modernin taiteen yhteyksiä yleisemminkin pohdittaessa.[13]

Koska käsite kytkeytyy Partridgen määritelmässä oleellisesti uskonnon, henkisyyden ja sekulaarin välisiin diskursiivisiin jaotteluihin, tarkastelen näitä luokitteluita ja niihin erityisesti taiteentutkimuksessa kiinnitettyjä arvolatauksia seuraavassa luvussa. Jotta ”okkulttuuria” voitaisiin hedelmällisellä tavalla hyödyntää taiteen ja uskonnon tutkimuksessa, on kyseisistä jaotteluista nähdäkseni oltava tietoinen – osa niistä näyttäisi vaativan myös melko yksiselitteistä purkamista. Tämän jälkeen siirryn kysymykseen okkulttuurin käsitteen rajaamisesta. En väitä, että käsitteen avulla voitaisiin tutkia kaikkia niitä modernin taiteen ilmiöitä, joita voidaan tarkastella uskonnollisina. Käsite tarjoaa välineen ainoastaan tietynlaisen uskonnollisuuden – tai kenties pikemmin henkisyyden – tarkasteluun: henkisyyden, joka ei asetu minkään yksittäisen uskonnon tai uskonnollisen liikkeen puitteisiin, vaan elää pikemmin liikkeiden reunamilla ja väleissä sekä  populaareissa diskursseissa ja kulttuurisissa tuotteissa. Koska koen Partrigen käsitteen liian laveaksi ja rajoiltaan epätarkaksi, pyrin määrittelemään ”okkulttuurin” toisin yhdistelemällä siihen muutamia muita teoreettisia käsitteitä. Määritelmässäni ”okkulttuuri” hahmottuukin populaarien diskurssien kentäksi, jota leimaavat paitsi tietyt teemat ja strategiat myös etsijöiksi identifioituvien taiteilijoiden ja muiden toimijoiden yhteisö. Artikkelini viimeisessä luvussa palaan lainaamaani Gallen-Kallelan tekstikatkelmaan ja tulkitsen erästä hänen tekemäänsä luonnosta. Näihin esimerkkeihin viitaten pyrin tarjoamaan konkreettisia esimerkkejä siitä, mitä ”okkulttuurin” hyödyntäminen taiteentutkimuksessa voisi tarkoittaa. Kiinnittyessään keskusteluihin sekularisaatiosta, okkulttuurin käsite kytkeytyy oleellisesti myös noita keskusteluja ohjaaviin erotteluihin uskonnon, henkisyyden ja sekulaarin välillä. Partridge perustelee omaa käsitettään lukuisilla tutkimuksilla, joissa hahmotellaan modernin uskonnollisuuden muutosta institutionaalisista ”uskonnoista” kohti heterogeenisempää ”henkisyyttä” ja sijoittaa okkulttuurin selkeästi jälkimmäiseen kategoriaan.[14] Vaikka tulkintoja modernin uskonnollisuuden muutoksista pidettäisiinkin osin kuvaavina, on niiden perustana olevaa jaottelua ”uskonnon”, ”henkisyyden” ja ”sekulaarin” välillä osattava tarkastella myös kriittisesti. Tutkimuksissa, jotka kuvailevat siirtymää ”uskonnollisuudesta” ”henkisyyteen”, ei nimittäin aina määritellä näitä keskeisiä käsitteitä selkeästi, kuten uskontotieteilijä Steven Sutcliffe on huomauttanut. Tällöin on vaarana, että henkisyyden käsite ”omaksutaan akateemiseen [etic] kielenkäyttöön populaareista [emic] nykydiskursseista ilman riittävää harkintaa”.[15] Toisessa yhteydessä Sutcliffe on painottanut, että ”henkisyyttä” tarkastellessaan tutkijan on paitsi tunnettava hyvin sekä emic- että etic-diskurssit myös osattava vaihtaa tietoisesti ja läpinäkyvästi näkökulmaa näiden kahden välillä.[16] Toisen kriittistä uskontotiedettä edustavan tutkijan, Russell T. McCutcheonin kirjoituksissa näitä kahta näkökulmaa nimitetään kuvailevaksi ja uudelleenkuvailevaksi. Hänen mukaansa tutkijan tehtävä ei ole kritiikittömästi toisintaa sitä, mitä emic-diskursseissa ja aineistoissa sanotaan, vaan pikemmin tuottaa teoreettisia uudelleenkuvailuja tutkituista ilmiöistä.[17] Taiteen uskonnollisuutta/henkisyyttä ”okkulttuurin” avulla tarkasteltaessa tämä tarkoittaa nähdäkseni sitä, ettei käsitteeseen kiinnittyvää ”henkisyyttä” tulisi tutkijan uudelleenkuvailevasta näkökulmasta katsottuna hahmottaa mitenkään yksiselitteisenä vastakohtana ”uskonnolle” tai ”sekulaarille”. Jaottelun purkamisen puolesta (akateemisissa, uudelleenkuvailevissa tutkimuksissa) on kirjoittanut myös modernin henkisyyden diskurssiin perehtynyt antropologi Peter van der Veer. Hän painottaa, että vaikka henkisyyden diskurssia onkin historiallisesti rakennettu vaihtoehtoisena ja vastakkaisena paitsi institutionaaliselle ”uskonnolle” ja ”materialistiselle sekulaarille”, tutkijoiden on syytä kyseenalaistaan selkeät rajat näiden luokittelujen välillä.[18]

Tarkoitukseni on tässä painottaa sitä, että lähestyessään jotain uskonnollisena, henkisenä tai sekulaarina, taiteentutkijoiden tulisi ottaa huomioon näiden käsitteiden luonne rakentuneina luokitteluina, joita voidaan (tutkijoidenkin toimesta) käyttää diskursiivisina strategioina ja ideologioina.[19] Käsitteiden välisten erotteluiden epäkriittisellä toisintamisella saattaa olla – ja on ollut – hyvinkin kauaskantoisia seurauksia taiteen ja uskonnon tutkimisen kannalta. Yksi näistä seurauksista on se, että modernia taidetta on pitkään tulkittu epäuskonnollisena. Taidehistorioitsija Sally M. Promey on nostanut toistuvasti esiin sen, miten taiteen uskonnollisuutta on tutkittu aina 1900-luvun alusta saakka sekularisaatioteesin ehdoilla. Promey pitää sitä lähinnä diskursiivisesti rakentuneena (ja osin virheellisenäkin) ideologiana, ja sen seurauksena uskonnollisuuden tarkastelu hävisi hiljalleen (etenkin amerikkalaisesta) taidehistoriallisesta tutkimuksesta. Sekularisaatioteesi valjastettiin käyttöön erityisesti muotojen merkitystä korostavassa formalistisessa taiteentutkimuksessa, joka hylkäsi teosten sosiaaliset ja kulttuuriset sisällöt – uskonnollisuus mukaan lukien – keskittyessään niihin taiteen puoliin, jotka koettiin ”puhtaasti esteettisiksi”. Formalismin puhemiesten Alfred Barrin, Clement Greenbergin ja Harold Rosenbergin käsitykset ohjasivatkin suurelta osin käsityksiä modernin taiteen luonteesta aina 1960-luvulle saakka.[20] Tämän jälkeenkin uskonnolliseksi miellettyä taidetta on pidetty kyseenalaisena ja suorastaan kehnona juuri siitä syystä, että ajatus taiteen mahdollisesta uskonnollisuudesta hankaa pahasti vastaan modernia ensisijaisesti sekularisoituneena ja samalla myös uskonnottomana hahmottavan näkemyksen kanssa.[21]

Kyseiset tulkinnat pohjautuvat erotteluun ”uskonnon” ja ”sekulaarin” välillä. Okkulttuurin käsitteen näkökulmasta katsottuna pidän kuitenkin vähintään yhtä tärkeänä niitä seurauksia, jotka ovat syntyneet ”uskonnon” ja ”henkisyyden” vastakkainasettelun pohjalta. Kun modernin ja erityisesti abstraktin taiteen historiaa ryhdyttiin formalismin jäljiltä 1960- ja 1970-lukujen taitteessa kirjoittamaan uudelleen, taiteen uskonnollisuutta hahmotettiin ensisijaisesti sellaisten käsitteiden turvin, jotka väistivät uskonnon kategoriaa ja määrittyivät pikemmin ”henkisyydeksi”. Sixten Ringbomin ja Robert P. Welshin tällä saralla ensimmäisiin lukeutuvat tutkimukset nostivat esiin modernin taiteilijoiden innostuksen okkultismiin, teosofiaan ja antroposofiaan.[22] Robert Rosenblumin tulkinnoissa modernistit taas näyttäytyivät romantiikan traditiota jatkavina ”henkisinä etsijöinä” ja luonnosta lumoutuneina ”mystikoina”.[23] Suomalaisen taiteentutkimuksen kentällä on tässä suhteessa mielenkiintoinen myös Salme Sarajas-Kortteen vuonna 1966 valmistunut tutkimus, jossa Akseli Gallen-Kallelan ja muiden aikalaistaiteilijoiden symbolististen teosten aatteellisia juuria etsitään esoteerisuudesta ja mystiikasta.[24] 1980-luvulta lähtien käsitystä modernin taiteen henkisyydestä on vahvistettu edelleen useiden aihetta käsittelevien taidenäyttelyiden myötä. Eräänlaisena suunnannäyttäjänä tällaisille näyttelyille toimi Los Angelesissa (1986–1987) järjestetty The Spiritual in Art: Abstract Painting, 1890–1985.[25] Näyttelyn tavoitteena oli osoittaa modernin taiteen henkisyys ja paljastaa sen taustalla vaikuttava, vaihtoehtoisempana pidetty ”mystis-okkulttinen uskomussysteemi”.[26] Samankaltaiset tavoitteet ja diskurssit ovat nähdäkseni olleet läsnä myös viimeaikaisissa näyttelyissä, joissa on nostettu esiin muun muassa modernin taiteen pyhyyttä, okkulttisuutta ja mystisyyttä.[27]

Jaottelun seurauksia taiteentutkimuksen kentällä voidaan siis hahmottaa ainakin kahdenlaisten diskurssien muotoutumisen näkökulmasta: yhtäältä modernia taidetta on tulkittu ja tulkitaan yhä sekularisaatioteesin ehdoilla uskonnottomana, toisaalta taas on nostettu esiin sen henkisyyttä (erotuksena ”uskonnollisuudesta”). Kutsun jälkimmäistä ja yllä kuvailemaani prosessia David Morganin käsityksiä mukaillen modernin taiteen henkistämisen diskursiiviseksi prosessiksi.[28] Koska ”okkulttuuri” kytkeytyy niin vahvasti ”henkisyyden” kategoriaan, koen tärkeäksi tuoda esiin tiettyjä, kriittistä arviointia vaativia ulottuvuuksia tässä prosessissa. Ensimmäinen niistä on se tapa, jolla taiteen ”henkisyyttä” on hahmotettu – enemmän tai vähemmän selvästi ja läpinäkyvästi – länsimaiseen esoteriaan, okkultismiin ja mystiikkaan kiinnittyvänä kuten edellä mainitsemani esimerkit osoittavat. Tähän huomiooni liittyy varsin läheisesti se kritiikki, jota taidehistorioitsijat Sally M. Promey ja Tessel M. Bauduin ovat esittäneet. Heidän mukaansa taiteen uskonnollisuudesta on aivan viimeaikoihin saakka puhuttu usein epämääräisten ja hankalasti hahmottuvien käsitteiden turvin – etenkin silloin, kun kyse on ollut institutionaalisen uskonnollisuuden ulkopuolelle sijoittuvasta ”henkisyydestä”, ”okkultismista” tai ”esoteriasta”.[29] Painottaisinkin, että ”okkulttuuria” hyödynnettäessä yhteys edellisten käsitteiden välillä on tuotava eksplisiittisesti esiin ja jokainen niistä on myös määriteltävä selkeästi, mikäli taiteen uskonnollisuutta/henkisyyttä halutaan tutkia hedelmällisellä tavalla.[30] Partridgen määritelmässä ”okkulttuuri” ylittää kaikki mainitut käsitteet. Hänen omien sanojensa mukaan se ”pitää sisällään ne usein salatut, hylätyt ja vastakkaiset uskomukset ja käytännöt, jotka yhdistetään esoteriaan, teosofiaan, mystiikkaan, New Ageen, pakanuuteen ja joukkoon muita alakulttuurisia uskomuksia ja käytäntöjä.”[31] Omasta näkökulmastani näin määritelty ”okkulttuuri” on aivan liian lavea ja epämääräinen, sillä se on turhan helposti sulautettavissa osaksi niitä taiteen ”henkisyyden” diskursseja, joissa käsitteitä hyödynnetään epäselvillä tavoilla.

Toinen taiteen henkistämisen prosessin ulottuvuus, johon tulisi kiinnittää erityistä huomiota, on se, miten siirtymä ”uskonnollisuudesta” ”henkisyyteen” näyttäisi herkästi vihjaavan myös toiseen, siitä välttämättä seuraavaan diskursiiviseen siirtymään: siirtymään julkisesta ja yhteisöllisestä kohti henkilökohtaista ja yksityistä. Monissa tutkimuksissa – taiteentutkimus mukaan lukien – jako ”uskonnollisuuden” ja ”henkisyyden” välillä mielletään emic-diskursseja seuraillen jaoksi nimenomaan julkisen ja yksityisen välillä.[32] Kuvaavan esimerkin tarjoaa James Elkinsin määritelmä, jota hän käyttää kirjoittaessaan modernin ja erityisesti nykytaiteen (epä)uskonnollisuudesta. Elkins asettelee ”henkisyyden” ”uskonnon” vastakohdaksi ja kuvailee sitä ”uskomussysteeminä, joka on henkilökohtainen, subjektiivinen, suurelta osin tai kokonaan sellainen, ettei se ole kommunikoitavissa, usein sanaton ja toisinaan myös tiedostamaton”.[33] Määritelmässä painotetaan paitsi henkiseksi tulkitun taiteen henkilökohtaisuutta ja subjektiivisuutta myös sitä, miten se pakenee monessakin mielessä kaikenlaista kommunikaatiota. Jälkimmäinen ominaisuus on periytynyt Elkinsin määritelmään nähdäkseni siitä tavasta, jolla ”mystiikkaa” usein luonnehditaan (monissa akateemisissa tutkimuksissakin) jumalallisen tai muun yliluonnollisen omakohtaisena, kommunikaation ulkopuolelle jäävänä kokemisena. Uskontotieteen kentällä kyseisen määritelmän ongelmallisuutta on nostanut esiin muun muassa Richard King. Hänen mukaansa se siirtää ”mystiikan” henkilökohtaisen, yksityisen ja mielensisäisen alueelle ja irrottaa sen samalla julkisen alueesta – erilleen sosiaalisista, yhteiskunnallisista ja poliittisista valtataisteluista.[34]

Kritiikki on mielestäni syytä pitää mielessä myös silloin, kun taidetta tulkitaan ”mystisenä” tai ”henkisenä” – etenkin, jos tulkinnoissa esiintyy ajatus henkilökohtaisesta, yksilöllisestä, mielensisäisestä tai kommunikaation ulkopuolelle jäävästä kokemuksesta. Jaottelun epäkriittinen toisintaminen on muun muassa 1800- ja 1900-lukujen vaihteen taidetta tutkittaessa johtanut ”henkisenä” pidettyjen taiteilijoiden ja taiteen epäsosiaalisuuden ja -poliittisuuden painottamiseen. Taidehistorioitsija Sharon A. Hirschin mukaan symbolisteina pidetyt taiteilijat on tavanomaisesti sijoitettu ”esoteeriseen, usein jopa mystiseen maailmaan, joka on irrallaan heidän omasta yhteiskunnastaan.” Heitä on pidetty epäsosiaalisina, eristyneinä poikkeusyksilöinä ja heidän teoksiaan henkilökohtaisten, sisäisten maailmoiden ja ideoiden ilmaisuina.[35] Näen ”henkisenä” tai ”mystisenä” tulkitun taiteen yksityisyyden ja henkilökohtaisuuden korostaminen johtaneen toisinaan myös myös siihen, että taiteilijoiden ja teosten koetaan liukuvan miltei tavoittamattomaan omaperäisyyden tilaan. Kun teosten taustalta ei voida hahmottaa mitään selkeitä uskonoppeja, niiden ilmeinen mutta hankalasti määriteltävä uskonnollisuus leimataan niin eksentriseksi, henkilökohtaiseksi ja oudoksikin, että muiden (tutkijat mukaan lukien) on sitä hankala tai suorastaan mahdotonta ymmärtää.[36] Niinpä esimerkiksi Hugo Simbergin kuvamaailmaa on pidetty siinä määrin ”syvältä mielen uumenista” nousseena, ettei sen ”tulkintaan ole syytä käydä kuin varoen”.[37] Samalla taiteilijat suljetaan omaan yksityiseen sfääriinsä ja he menettävät asemansa julkisen, sosiaalisen ja poliittisen alueella vaikuttavina toimijoina. Haluaisinkin painottaa, että kun taidetta, taiteilijoita tai teoksia tulkitaan ”okkulttuurin” tarjoamien teoreettisten linssien läpi, ei niiden ”henkisyyttä” tulisi nähdä erityisen yksilöllisenä, henkilökohtaisena tai mielensisäisenäkään. Vaikka aineistoissa – Gallen-Kallelan alussa siteeraamani käsitys ”mieskohtaisesta” uskonnollisuudesta mukaanlukien – rakennettaisiinkin kuvaa tämänkaltaisesta yksityisestä toiminnasta, tutkijoiden tehtäväksi jää kuitenkin sen uudelleenkuvailu myös julkisena ja yhteisöllisenä.

Kolmanneksi taiteen henkisyyden diskurssiin kiinnittyväksi ongelmakohdaksi kohottaisin sen mahdollistaman tavan hahmottaa modernia taidetta erillisenä suhteessa ”uskonnollisuuteen”. Tutkijoiden painottaessa ”henkisyyttä” modernin taiteen yhteydet institutionalisoituihin uskontoperinteisiin hämärtyivät ja sitä etäännytettiin kenties perusteettomankin kauas perinteisimmistä, institutionaalisista uskonnoista.[38] Vaikka emic-diskursseissa ja aineistoissa rakennettaisiinkin eroa  erityisesti kirkolliseen kristillisyyteen, ei uudelleenkuvailevalla tasolla toimivien tutkijoiden tulisi nähdäkseni kritiikittömästi toisintaa jaottelua perinteisemmän ”uskonnollisuuden” ja ”henkisyyden” välillä. Suhtaudun siis aineistoissa tuotettuihin erotteluihin näiden kahden välillä lähinnä (uskonto)poliittisina rajanvetoina, jotka saattavat tutkijan näkökulmasta olla kiinnostavia, mutta eivät pakota häntä hahmottamaan erottelua samalla tavoin olemuksellisena.[39] Kyseenalaistamisen puolesta uskonto/henkisyys-jaottelun kohdalla puhuu muun muassa se seikka, että monet modernin ”henkisen” taiteen edustajiksi nimetyt taiteilijat tekivät suuritöisiä teoksia myös kristillisiin rakennuksiin. Esimerkkinä mainittakoon vaikkapa Pekka Halosen alttaritaulut. Vaikka Halonen oli innostunut vuosisadanvaihteen ”mystisismistä” teosofiaa ja spiritualismia myöden ja kritisoi ankarasti kristillistä kirkkoa, hän kuitenkin toteutti useita kunnianhimoisia alttaritauluja ja piti niitä oman, ”pyhän taiteensa” ilmentyminä.[40] Debora Silverman taas on osoittanut, että myös Paul Gauguin, jonka innostus ajan okkultismiin tunnetaan hyvin, pyrki kehittelemään ”pyhän taiteen” modernia versiota uudelleentulkitsemalla katolisuutta ja evankeliumeita.[41] Tässä mielessä jako ”vaihtoehtoisempaan henkiseen” ja ”perinteisempään uskonnolliseen” taiteeseen vaikuttaa siis jokseenkin perusteettomalta.

Neljäs ja viimeinen ongelmallinen ulottuvuus henkisen taiteen diskurssissa liittyy ”henkisen” vastakkainasettamiseen ”sekulaarin” kanssa. Kuten uskontotieteilijä Timothy Fitzgerald on argumentoinut, ”uskonnon” (ja ”henkisyyden”) diskursiivinen rakentuminen 1800-luvun kuluessa mahdollisti näihin verrattuna erään paljon tärkeämpänä ja ylivertaisempana pidetyn kategorian muodostamisen – ”sekulaarin”, jota konstruoitiin erotuksena edellisistä epäuskonnolliseksi, rationaaliseksi, objektiiviseksi, neutraaliksi ja tieteelliseksi.[42] Taiteentutkimuksen kentällä näen kyseinen erottelun jälkiä muun muassa siinä tavassa, jolla ”henkiseksi” miellettyä taidetta tulkitaan valitettavan usein myös irrationaalisena ja epätieteellisenä. Muun muassa Sixten Ringbom, jolla oli merkittävä rooli modernin taiteen henkisyyden esiin nostamisessa, samasti mystis-okkulttisen irrationaalisen kanssa. Ringbomia tutkineen Marja Väätäisen mukaan yksi tutkijan keskeisistä päämääristä hänen kirjoittaessaan Wassily Kandiskyn taiteen henkisyydestä oli tuoda esiin modernin maailman irrationaalisuus. Ringbomin tutkimuksista hahmottuukin kaksitahoinen tarina modernista henkisyydestä: yhtäältä mystis-okkultistinen mahdollistaa uudenlaisen kuvamaailman ja muotojen kehittymisen taiteen saralla, toisaalta se taas päästää valloilleen irrationaalin vaaralliset, tuhoavat voimat. Käsitys rationaalisen ja irrationaalisen jännitteisestä suhteesta periytyi Ringbomin tutkimuksiin osin Warburg-instituutin ja siellä työskennelleiden ikonografisen/ikonologisen taiteentutkimuksen kehittäjien vaikutuksesta.[43] Koska ”henkisen” ja ”okkulttis-mystisen” irrationaaliseksi leimaamisen juuret löytyvät näinkin syvältä taiteentutkimuksen maaperästä, on tähän luokitteluun nähdäkseni syytä kiinnittää erityistä huomiota.[44] Viimeaikoina vastakkainasettelua ”henkisen/mystis-okkulttisen” ja ”sekulaarin/rationaalisen” välillä on onneksi ryhdytty purkamaan muun muassa nostamalla esiin modernistien yhtäläistä viehätystä okkultismiin ja tieteeseen – ja samalla on kyseenalaistettu näiden kahden kategorian erottelemisen mielekkyyttä.[45]

Vaikka ”okkulttuuri” Partridgen määrittelemänä pyrkii nimenomaan purkamaan taiteentutkimuksen kannaltakin ongelmalliseksi osoittautunutta sekularisaatioteesiä, rakentuu käsite kuitenkin oleellisella tavalla ”uskonnon”, ”henkisyyden” ja ”sekulaarin” välisten erotteluiden varaan. Haluaisinkin siksi painottaa, että ”okkulttuurin” hedelmällinen käyttö taiteen ja uskonnon tutkimuksessa on mahdollista nähdäkseni vain, mikäli näiden luokittelujen rakentumisprosesseille osataan pysyä kyllin herkkänä ja kriittisenä. Vaikka käsitteen hyödyntäminen kiinnittää sen turvin tarkastellun teoksen, taiteilijan tai muun ilmiön ”henkisyyden” piiriin, ei tämä nähdäkseni kuitenkaan tarkoita sitä, että niitä tulisi välttämättä tulkita 1) erityisen henkilökohtaisina ja yksilöllisinä tai erillisinä suhteessa 2) perinteisiin uskontoihin, 3) tieteeseen tai ”rationaalisen” kenttään ylipäätään. 4) Okkulttuuri-käsitteen teoreettista selkeyttä ajatellen pidän tärkeänä myös sitä, että sen merkkaaman ”henkisyyden” yhteys länsimaiseen esoteriaan ja okkultismiin ilmaistaan selkeästi. Seuraavaksi tarkoitukseni onkin rajata/määritellä ”okkulttuuria” tarkemmin muun muassa selventämällä sen suhdetta näihin termeihin. 1890-luvun loppupuolella Akseli Gallen-Kallela teki luonnoksia runoilijana ja taidekriittikkonakin toimineen kulttuurivaikuttaja Johannes Öhquistin ex libristä varten. Tässä luvussa, jonka päämääränä on rajata/määritellä okkulttuurin käsite tarkemmin modernin taiteen ja uskonnon tutkimusta ajatellen, käytän yhtä hänen tekemistään luonnoksista sekä alussa lainaamani tekstikatkelmaa eräänlaisina esimerkkitapauksina. Samalla kun kirjoitan ”okkulttuurista” teoreettisella tasolla, teen lyhyitä (ja varsin pinnalliseksikin jääviä) tulkintoja näistä aineistoista, jotta myös se, mitä käsitteen hyödyntäminen käytännön kuva-analyysin tasolla saattaisi tarkoittaa, hahmottuisi selkeämmin. Esimerkkien avulla pyrin paitsi tarjoamaan käytännöllisen vastaparin teoreettiselle käsitteenmäärittelylleni myös tuomaan esiin sitä, että ”okkulttuurin” hedelmällinen käyttö vaatii varsin laajan aineiston koostamista ja hyödyntämistä. Koska käsitteen taustalla piilee ajatus sen merkitsemän ilmiökentän yhteisöllisyydestä ja populaarisuudestakin, yksittäisten teosten tulkita näyttäisi vaativan niiden suhteuttamista osaksi laajempia kuvien ja tekstien sarjoja sekä yleisempien ajan uskonnollisuutta/henkisyyttä ja taidetta koskevien diskurssien tuntemista. Partridgen määritelmässä ”okkulttuuri” hahmottuu väljemmin järjestäytyneeksi henkisyydeksi, jossa yksilöjen kiinnittymisellä selkeästi organisoituihin uskonnollisiin traditioihin tai liikkeisiin ei ole ensisijaista merkitystä.[46] Hänen määritelmänsä rakentuu tältä osin pitkälti Ernst Troeltschin ja Colin Campbellin aiemmin esittämien uskontososiologisten käsitysten varaan. Troeltsch nosti jo 1930-luvulla esiin ajatuksen ”mystisestä uskonnollisuudesta”, joka erotuksena ”kirkollisen” ja ”lahkolaisen” uskonnollisuuden tyypeistä oli luonteeltaan yksilökeskeistä ja epistemologialtaan henkilökohtaisiin kokemuksiin nojaavaa. Tällaista individualistista uskonnollisuutta ei ohjattu minkään järjestäytyneen organisaation taholta, vaikka samanhenkiset yksilöt saattoivatkin toisinaan muodostaa ryhmiä, jotka olivat tyypillisimmillään melko hämärärajaisia ja eliniältään lyhytkestoisia.[47] 1970-luvulla Campbell jatkoi samansuuntaisten ajatusten pohtimista ja esitteli samalla oman ”kulttimiljöön” määritelmänsä. Hänen mukaansa se tapa, jolla sosiologiassa oli aiemmin kuvailtu ”mystisen uskonnollisuuden” puitteissa syntyneitä ryhmiä (joita kutsutaan usein kulteiksi) väliaikaisiksi ja katoaviksi, muodosti niiden olemassaolosta ja merkityksestä kyseenalaisen kuvan. Campbell halusikin ehdottaa kyseisen uskonnollisuuden tutkimiseksi sellaista näkökulmaa, joka painottaa jatkuvasti muodostuvien ja hajoavien ryhmien ympärillä vaikuttavan, luonteeltaan pysyvämmän ”kulttimiljöön” merkitystä. Hänen mukaansa sosiologien tuli kiinnittää ensisijainen huomionsa tähän miljööseen, ei yksittäisiin kultteihin.[48]

Yksi syy siihen, miksi alunperin kiinnostuin ”okkulttuurin” käsitteestä liittyy nimenomaan tähän näkökulman vaihdokseen. Sen sijaan, että taiteen uskonnollisuuden tutkiminen rajoitettaisiin yksittäisiin uskonnollisiin liikkeisiin, käsite ohjaa sen hahmottamiseen osana heterogeenisempää henkisyyden miljöötä. Katse on tällöin tarkennettava useisiin erityyppisiin ryhmittymiin, joiden laitamille ”okkulttuurin” miljöö rakentuu. Vuosisadanvaihteen Suomessa tällaisella miljööllä oli kiinnekohtansa esimerkiksi Suomen Teosofisen Seuran sekä parapsykologisten ilmiöiden tutkimiselle omistautuneen Sällskapet för psykisk forskning -yhdistyksen kanssa.[49] Vuosisadanvaihteen okkulttuuriin kiinnittyneistä monentasoisista ryhmittymistä nämä edustavat kenties selkeimmin organisoituja. Vieläkin merkittävimpinä kyseisen miljöön hahmottamisen kannalta pitäisin kuitenkin sellaisia, huomattavasti väljemmin rakentuneita ryhmiä, joita syntyi esimerkiksi spiritistisiä istuntoja pidettäessä. Tällainen jatkuvasti uudelleenmuotoutuva piiri eli muun muassa kirjailija Minna Canthin ympärillä 1890-luvun puolivälissä Kuopiossa.[50] Kun ”okkulttuurin” merkkaamaa miljöötä pyritään hahmottelemaan erityisesti taiteentutkimuksen kontekstissa, on sen osaksi nähdäkseni tulkittava myös erilaiset taitelijaryhmittymät. Esimerkiksi Gallen-Kallela osallistui berliiniläisessä Mustan porsaan tavernassa kokoontuneen seurueen iltamiin, joiden aikana taiteilijat ja tieteentekijät vaihtoivat ajatuksiaan ainakin animaalisesta magnetismista, teosofiasta, Swedenborgista ja alitajuisen tuntemattomista saloista.[51] Kun kontekstia hänen aineistoilleen etsitään ”okkulttuurin” miljööstä, tarjoavat oikeastaan kaikki edellä mainitsemani liikkeet ja ryhmät kiinnekohtia siihen. Tämä ei kuitenkaan tarkoita, että Gallen-Kallela pitäisi määritellä teosofiksi, spiritistiksi tai swedenborgilaiseksi. Huomio tulisi kiinnittää pikemmin siihen, miten hänen luomansa materiaalit muokkaavat ja kiinnittyvät osaksi vuosisadanvaihteen okkulttuuria.

”Okkulttuurin” hahmottaminen hämärärajaisena ja heterogeenisenä miljöönä vaatii kuitenkin erään teoreettisen kysymyksen esiin nostamista: mikä oikeastaan kuuluu tuohon miljööhön ja mikä ei? Missä menevät teoreettisesti muotoillun ”kulttimiljöön” ja sen pohjalle rakennetun ”okkulttuurin” rajat? Vai voivatko tutkijat sijoittaa siihen mitä milloinkin parhaaksi katsovat? Partridge suhtautuu ”okkulttuurin” rajaamiseen kahdella, kenties hieman ristiriitaisellakin tavalla. Hän seuraa ensinnäkin Troltschin ja Campbellin käsityksiä siitä, että tällaista miljöötä leimaavat tietynlaiset uskomukset ja käytännöt – sen avainteemat. Hän tekee kuitenkin eron edeltävien tutkijoiden tapaan puhua näistä miljöötä yhdistävistä teemoista ”mystisinä” tai ”kulttisina” ja ehdottaa, että niiden sisältöä kuvaa osuvammin termi okkultti.[52] Kyseisen käsitteen käyttö tässä kohdin nostaa pinnalle kysymyksen, jonka jo aiemmin mainitsin ”okkulttuurin” määrittelyn kannalta oleelliseksi: sen läheisen kytköksen ”länsimaisen esoterian” ja ”okkultismin” kanssa.[53] Määritellessään ”okkulttia” Partridge kytkee käsitteen selkeästi ”länsimaiseen mystiseen/esoteeriseen traditioon” – ja tulee nähdäkseni samalla väittäneeksi, että ”okkulttuurin” miljöötä yhdistäviä/rajaavia avainteemoja tulisi tarkastella suhteessa länsimaiseen esoteeriseen perinteeseen.[54]

Partridgen kirjoituksia tarkemmin lukiessani identifioinkin niistä useita sellaisia uskomuksia tai avainteemoja, joita muun muassa Olav Hammer, Wouter Hanegraaff ja Alex Owen ovat nostaneet esiin ”länsimaista esoteriaa” ja ”okkultismia” tutkiessaan. Kun Partridgen kirjoituksia peilataan näiden tutkijoiden käsityksiin, hahmottelisin ”okkulttuurin” avainteemoja seuraavasti. (1) ”Okkulttuuri” kiinnittyy ensinnäkin oleellisilta osin moderniin itsetietoisuuden etsimiseen. Ratkaistessaan inhimillisen identiteetin arvoitusta, okkulttuurin toimijat päätyvät usein Itsen sakralisaatioon. He uskovat paitsi yksilön tietoisuuden mahdollisuuksiin laajentua kohti transsendenttia myös sen kykyyn saavuttaa korkeampi, henkinen totuus ilman ulkopuolisia auktoriteetteja.[55] Tähän liittyy läheisesti myös se, miten (2) okkulttuurin toimijat usein vetoavat henkilökohtaiseen, välittömään kokemukseen henkisen tiedon tärkeimpänä lähteenä. Erityisen arvokkaina pidetään sellaisia kokemuksia, joita tulkitaan ”mystisinä” tai ”visionäärisinä”. Tulkintojen taustalla vaikuttaa valistuksen jälkeisten filosofien muotoilema ajatus siitä, että todellisen uskon ja samalla henkisen totuuden ydin piilee kokemuksissa, tunteissa, intuitiossa ja kontemplaatiossa. Pyhien tekstien ja eri uskontojen tarjoamia oppeja tai muun ulkopuolisen tahon välittämää tietoa hyväksytään harvoin sellaisenaan – asennetta leimaa pikemmin epäilyksen hermeneutiikka.[56] (3) Rakentaessaan traditioita omalle uskonnollisuudelleen, okkulttuurin toimijat palaavat tavanomaisesti modernia edeltävään, romantisoituun, idealisoituun tai tyystin kuvitteelliseen aikaan ja kulttuureihin. Omaa uskonnollisuutta ei siis hahmoteta modernina ilmiönä, vaan sen juuria kaivellaan sellaisista muinaisista ja alkuperäisiksi mielletyistä kulttuureista, joiden uskotaan päässeen käsiksi ikuiseen viisauteen ja eläneen usein myös harmonisessa, symbioottisessa suhteessa luontoon. Traditiota rakennetaan varsin samankaltaisten mallien pohjalta: esimodernia romantisoiden, ei-eurooppalaisia uskontoperinteitä ja alkuperäiskulttuureja suosien sekä pyhän maantiedettä länsimaiden ulkopuolelle piirtäen.[57] (4) Oman uskonnollisuuden legitimoinnissa hyödynnetään ahkerasti myös tiedettä. Sen piirissä esitettyjä väitteitä, terminologiaa ja teknisiä sovellutuksia tulkitaan uudelleen omista lähtökohdista ja luodaan samalla uusia versioita kokonaisista tieteenaloista. Näin rakentuneet tulkinnat muodostavat yleensä jännitteisen suhteen valtavirtatieteeseen. Omia uskomuksia on suhteutettu erityisesti psykologiaan, lääketieteeseen, vertailevaan uskontotieteeseen ja antropologiaan, kemiaan ja fysiikkaan sekä erilaisiin evoluutioteorioihin.[58]

Nämä avainteemat tarjoavat siis yhdenlaisen ratkaisun siihen, miten ”okkulttuurin” miljöötä voitaisiin kenties rajata. Partridgen määritelmä ei kuitenkaan ole näin yksinkertainen. Vaikka hän kuvailee ”okkulttuuria” tavoilla, jotka lähestyvät ”länsimaista esoteerisuutta” ja pitää miljöötä yhdistäviä uskomuksia ja käytäntöjä sisällöiltään ”okkultteina”, hän painottaa myös, ettei ”okkulttuuria” tulisi ymmärtää ”esoteerisuuden” tai ”okkultin” ehdoilla. Käsite viittaa hänen mukaansa ensisijaisesti johonkin sellaiseen, mikä ylittää ”okkultin”, ”esoteerisen”, ”mystisen” ja suuren joukon muita käsitteitä.[59] Tässä kohdin koen hänen määritelmäänsä paitsi inspiroivana myös ongelmallisena. Koska ”okkulttuurin” suhde ”länsimaiseen esoteerisuuteen” jää Partridgen kirjoituksissa lopultakin varsin epämääräiseksi ja hämäräksi, on kysyttävä, missä mielessä käsite oikeastaan tulisi mieltää ”länsimaisen esoterian” ylittävänä.

Yhden mahdollisen ratkaisun ongelmaan tarjoaa ”länsimaisen esoteerisuuden” teoreettisen määritelmän vaihtaminen. Käsitteen ymmärretään usein viittaavan tiettyyn historialliseen traditioon tai uskomussysteemiin, jonka katsotaan pitävän sisällään muun muassa renessanssimagian, alkemian, teosofian, okkultismin, ruusuristiläisyyden ja spiritualismin.[60] Nähdäkseni myös Partridge lähestyy ”länsimaista esoteerisuutta” ja ”okkulttia” nimenomaan näin ymmärrettynä. ”Esoteerisuutta” voidaan kuitenkin tarkastella myös diskursiivisena elementtinä kulttuurisissa prosesseissa. Tällöin se hahmottuu Kocku von Stuckradin määritelmän mukaan ”väitteiksi ‘todellisesta’ tai absoluuttisesta tiedosta sekä keinoiksi saavuttaa tämä tieto.” Toisin sanoen diskurssit määrittyvät esoteerisiksi silloin, kun niissä puhutaan erityisellä tavalla paljastettavissa olevasta, salatusta ja ikuisesta totuudesta. Esoteerisuudelle ei tällöin voida määritellä mitään välttämättömiä piirteitä, joiden avulla se voitaisiin tunnistaa – toisin sanoen se ei enää muodosta uskomussysteemiä, joka voitaisiin erottaa muista traditioista sille tyypillisten uskomusten, historian tai kirjoitusten perusteella. ”Esoteerisuus” ei tällöin myöskään rajoitu yksinomaan uskonnollisuuden kentälle, vaan samankaltaisia diskursseja voidaan hyödyntää yhtä hyvin myös esimerkiksi tieteen ja taiteen kentillä. Stuckradin ehdottama määritelmä ohjaakin tutkijoiden huomiota ensisijaisesti siihen, miten traditioita, identiteettejä, mielipiteitä ja tietoa rakennetaan diskursiivisesti.[61]

Ehdotankin, että myös ”okkulttuurin” miljöötä voitaisiin lähestyä samankaltaisena diskursiivisena kenttänä. Käsitteen laajentaminen tapahtuisi tällöin nimenomaan länsimaisen esoteerisen tradition ohi ja yli, mutta samalla ”okkulttuurin” merkitsemän diskursiivisen kentän todettaisiin olevan limittäinen Stuckradin määrittelemän ”esoteerisuuden” kanssa. Tämä tarkoittaisi samalla myös sitä, ettei edellä luettelemiani avainteemoja voitaisi pitää kuin korkeintaan alustavana lähtökohtana ”okkulttuurin” miljöön hahmottamiselle ja rajaamiselle.[62] Samat teemat tarjoavat materiaalia ja strategioita niin ”esoteerisuuden” kuin ”okkulttuurin” diskursiivisille kentille, mutta eivät sinällään sovellu kummankaan kentän rajaamiseen. Sen sijaan ne voivat toimia eräänlaisina alustavina vihjeinä taiteen ja uskonnon tutkijalle: kun tietyt diskursiiviset elementit toistuvat aineistossa, saattaisi okkulttuurin käsite tarjota käyttökelpoisen työkalun niiden analysoimiseksi. Osa luettelemistani avainteemoista esiintyy taajaan myös Gallen-Kallelan jälkeensä jättämissä aineistoissa. Valitsemassani luonnoksessa esimerkiksi voidaan nähdä eräänlainen esitys idealisoidusta ja kuvitteellisesta (uskonnollisesta) menneisyydestä. Teoksessa käytettyjen visuaalisten elementtien – munkin kaapu ja mustassa virrassa uiskentelevat (Tuonelan) joutsenet – avulla taiteilija on punonut yhteen keskiajan henkisyyttä ja Kalevalaista kansanuskoa ja muodostanut niistä yhden, idealisoidun kokonaisuuden. Luonnoksen tulkintaa ei kuitenkaan ole mielekästä päättää kyseisen idean identifioimiseen.

Käsitys ”okkulttuurista” ”esoteerisuuden” kanssa limittyvänä diskursiivisena kenttänä ei nähdäkseni tarjoakaan kyllin selkeää vastausta siihen, millaisen aineiston tarkastelemisessa käsitettä voitaisiin hyödyntää. Tässä kohdin käsitykseni eroavat Partridgen ajatuksista kenties kaikkein selkeimmin. Siinä missä omat intressini ohjaavat minua määrittelemään ”okkulttuuria” tiukemmin, Partridge taas näyttää kannattavan käsitteen säilyttämistä varsin liukuvana ja hämärärajaisena.[63] Koska itse pyrin uudelleenmuotoilemaan ”okkulttuurin” analyyttiseksi käsitteeksi, joka tarjoaisi yhden näkökulman nimenomaan modernin taiteen uskonnollisuuteen ja sen muutoksiin, on sen oltava niin selkeärajainen, että sitä voidaan hyödyntää vertailevasti monissa erilaisissa – esimerkiksi  taiteilijoihin, suuntauksiin, diskurssien kehittymiseen (mm. ”taide taiteen vuoksi” ja ”taide uskontona”) katseensa tarkentavissa – tapaustutkimuksissa. Tästä syystä palaan käsitteen määrittelyssä tavallaan yhden askeleen taaksepäin ja rajaan ”okkulttuurin” ensisijaisesti Campbellin ehdottamalla tavalla. Hänen mukaansa yksi keskeinen ”kulttimiljöötä” koossa pitävä voima löytyy etsijyyden ideologiasta ja instituutioista. Toisin sanoen miljöötä määrittävät oleellisilta osin sellaiset yksilöt, jotka ovat ottaneet tehtäväkseen absoluuttisen totuuden etsimisen, sekä näiden yksilöiden toimintaa tukevat instituutiot (mm. erilaiset ryhmät ja kommunikaatiokanavat). Etsijäksi identifioituvat yksilöt eivät sitoudu aktiivisesti mihinkään muuhun (uskonnolliseen toimintaan) kuin juuri etsimiseen. Tämän vuoksi he eivät yleensä myöskään pysähdy minkään yhden uskomusjärjestelmän tai muun ryhmän tarjoamiin käsityksiin, vaan jatkavat pian matkaansa toisiin ryhmiin ja uusiin suuntiin itseään tyydyttäviä vastauksia etsien.[64]

Haluan painottaa, että tässä ei ole kyse mistä tahansa etsimisestä, vaan uskontososiologien  määrittelemästä toiminnasta. Campbellin käsitykset ”etsijyydestä” kiinnittyvätkin useisiin aiempiin tutkimuksiin. Uskontotieteilijä Steven Sutcliffen mukaan ”etsijyyttä” on tutkijoiden etic-diskursseissa hahmoteltu viimeistään 1950-luvulta lähtien. Niissä kyseiseen ideologiaan kiinnittyviä yksilöitä on kuvailtu muun muassa ”metafyysisinä kulkureina”, ”okkultteina etsijöinä” ja tyydyttävää uskonnollista merkitysjärjestelmää etsivinä ongelmanratkaisijoina. Sutcliffen mukaan kyse on uskonnollisista individualisteista, jotka sekoittelevat ja yhdistelevät ahkerasti erilaisia kulttuurisia resursseja henkisen etsintäprosessinsa aikana.[65] Hän on jäljittänyt kyseisen sosiaalisen roolin tai habituksen historiaa ja muutoksia aina varhaiselle 1900-luvulle ja todennut muun muassa, että etsijyyteen viitataan usein erilaisten (pyhiin)vaeltamiseen, polkuun/matkaan/seikkailuun sekä etsimisiin/hakemiseen liittyvillä ilmaisuilla ja käytännöillä.[66]

Kun ”okkulttuuria” hyödynnetään modernin taiteen ja uskonnon tutkimuksen välineenä, ehdotan että se rajataan etsijöiden tuottamaksi sosio-kulttuuriseksi ja diskursiiviseksi miljööksi. Tällöin sitä ei pyritä hahmottamaan ensisijaisesti minkään tyypillisinä pidettyjen uskomusten, teemojen tai strategioiden kautta vaan etsijöiksi identifioituvista toimijoista lähtien. Katse tarkennetaan tällöin sellaisten (yhteisöllisesti ohjautuvien) yksilöiden toimintaan, jotka hahmottavat olemistaan modernissa maailmassa elämään ja kuolemaan liittyvien kysymysten tutkimisena ja syvempien ”totuuksien” etsimisenä. Vastauksien löytämiseksi ja oman (uskonnollisen) identiteettinsä rakentamiseksi he tutustuvat useisiin erilaisiin lähteisiin, ryhmiin ja liikkeisiin. Taiteen kentällä tämänkaltaisen etsijän roolin voivat omaksua esimerkiksi taiteilijat, mesenaatit, kriitikot, taiteentutkijat ja museotyöntekijät. Koska kyseessä on erityisesti taiteen ja uskonnon tutkimukseen tarkentava työväline, etsijöiden kiinnostus ”korkeampaa, absoluuttista tietoa” kohtaan tulisi nähdäkseni ymmärtää ainakin kolmessa merkityksessä: kyse voi olla nimenomaisesti tiedon etsimisestä, mutta vähintään yhtä merkittäväksi tehtäväksi saattaa ”okkulttuurin” kentällä muodostua myös ”absoluuttisen” taiteen tai ”puhtaamman” uskonnon muodon etsiminen.

Akseli Gallen-Kallelan kohdalla edellä kuvailemani ”etsijyys” rakentuu sekä visuaalisten että tekstuaalisten aineistojen kautta. Alussa lainaamani tekstikatkelma, jossa taiteilija kertoo omasta vaelluksestaan muun muassa teosofian ”sumuisilla soilla” oman ”mieskohtaisen” vakaumuksensa rakentamiseksi tuonpuoleisen olemuksesta, tarjoaa erinomaisen esimerkin tästä. ”Etsijyyden” ilmauksena tulkitsen myös Öhqvistin ex libris -luonnosta, jossa kaapuun pukeutunut hahmo vaeltaa sauva tukenaan ympäristössä, jota leimaavat tuonpuoleisen symbolit – hautaristi ja Tuonelan joutsen(et). Vaikka teosta ehkä yksittäisenä kuvana onkin hankalaa kiinnittää ”etsijyyteen”, voidaan tukea tulkinnalleni löytää kolmestakin eri suunnasta. Samankaltaisia vaeltajahahmoja seikkailee ensinnäkin useissa taiteilijan tuottamissa kuvissa, joten tässä mielessä ”etsijyyden” rakentumista voi seurata ja perustella kuvien sarjoja analysoimalla.[67] Toisaalta tulkinnalle löytyy tukea myös Gallen-Kallelan tuottamista tekstiaineistoista. Taitelija on Kallela-kirjassaan kertonut ihailevansa erityistä vaeltajahahmoa, jonka tehtävänä on tutkia maailmaa ja luoda ”yksinään sielussaan kestävämpiä, henkisiä arvoja”. Yksi vaeltajan korkeamman viisauden merkeistä on nimenomaisesti sauva.[68] Kolmannen mielenkiintoisen lähteen tarjoaa kymmenisen vuotta luonnoksen jälkeen, vuonna 1908 julkaistu Valvoja-aikakauslehti. Öhquist kuvailee siihen kirjoittamassaan artikkelissa Gallen-Kallelaa nimenomaisesti etsijänä. Saman lehden sivuilla esitellään myös Öhquistin vastailmestynyttä Pyhiinvaeltajaksi (Der Pilger) ristittyä runoteosta, jonka tämä on omistanut taiteilijaystävälleen Axel Gallenille.[69] Kyseinen esimerkki havainnollistaa paitsi yhden tavan siitä, miten ”etsijyyttä” voidaan rakentaa myös sitä, ettei ”okkulttuuri” kenties ole toimiva yksittäisten kuvien analyysivälineenä, vaan vaatii aina laajemman aineiston ja yleisempien diskurssien tuntemista.

Uudelleenmäärittelemäni ”okkulttuurin” kannalta Campbellin ”kulttimiljöötä” koskevat ajatukset sekä Sutcliffen summaama ja eteenpäin kehittelemä ”etsijyys” muodostuvat itse asiassa siinä määrin keskeisiksi, että saattaa herätä kysymys, miksi ylipäätään puhun ”okkulttuurista” sen sijaan, että kirjoittaisin yksinkertaisesti heidän käsitteitään hyödyntäen. Yksi syy on puhtaasti kielellinen: ”okkulttuuri” taipuu suomenkielelle niin hyvin, että se tekee käsitteen käytöstä  houkuttelevaa silläkin uhalla, että määritelmäni samastettaisiin yksioikoisesti Partridgen käsityksiin. Toisaalta pidän Partridgen määritelmään myös monilta osin oivaltavana ja innoittavana. Yksi hänen määritelmänsä keskeisimmistä ja oman tutkimukseni kannalta inspiroivimmista ulottuvuuksista on se tapa, jolla hän maalaa kuvaa ”okkulttuurista” modernin uskonnollisuuden/henkisyyden ja populaarikulttuurin vastavuoroisena dialogina. Partridge tarjoaa kirjoituksissaan lukuisia esimerkkejä siitä, miten ”okkulttuurin” ideoita kierrätetään ja muokataan erilaisissa (populaareissa) kulttuurituotteissa, jotka sitten vuorostaan tarjoavat uutta materiaalia (post)modernin uskonnollisuuden rakentumiselle. Partridgen kirjoituksissa tähän prosessiin pureudutaan viime vuosikymmenten ilmiöitä tarkastellen. Tänä aikana okkulttuurin kenttää on muotoiltu muun muassa erilaisissa painotuotteissa (kirjat, lehdet), elokuvissa, televisiosarjoissa ja internetissä.[70] Ehdotankin, että (modernin) taiteen ja uskonnon tutkimuksessa näiden kahden välistä suhdetta tarkasteltaisiin samankaltaisena, molempia ruokkivana, vastavuoroisena prosessina. Taidetta ei tällöin voida lähestyä (edes ensisijaisesti) uskonnollisuuden seurauksena, vaan myös sen syynä: teoksille ja tekijöille on myönnettävä rooli modernin uskonnollisuuden muotoilijoina. Olen toisaalla valottanut tarkemmin käsityksiäni tästä dialogisesta prosessista ja ehdottanut myös, että siitä kiinnostuneet tutkijat voisivat tarkentaa katseensa muun muassa erilaisiin, taiteilijoiden hyödyntämiin pyhittämisen ja lumoamisen prosesseihin.[71]  Tällaisesta näkökulmasta katsottuna myös Gallen-Kallelan tuotoksia on pidettävä paitsi hänen ”etsijyytensä” ilmaisuina myös vuosisadanvaihteen okkulttuurin – ja sitä kautta myös tietynlaisen modernin henkisyyden – muokkaajina. Oma merkityksensä on myös sillä, että hänen ex libris -luonnoksessaan ”syvempää, henkistä tietoa” tavoitteleva vaeltaja samoilee nimenomaan Kalevalaisissa maisemissa – ja pyhittää siten suomalaiskansallista myyttistä maisemaa korkeamman tiedon lähteeksi.

Kirjoittaessaan kyseisestä dialogisesta prosessista Partridge tekee yhden varsin konkreettisenkin huomion, jota pitäisin antoisana myös taiteen ja uskonnon tutkimuksen näkökulmasta. Hän toteaa okkulttuurin toimijoiden rakentavan uskonnollisia identiteettejään myös sellaisten populaarien kulttuurituotteiden pohjalta, joita ei tavanomaisesti hahmoteta lainkaan uskonnollisina. Henkisiä totuuksia ja pyhiä narratiiveja voidaan Raamatun ohella etsiä yhtä hyvin vaikkapa erilaisista kaunokirjallisista teoksista tai saduista ja myyteistä.[72] ”Okkulttuuria” hyödynnettäessä taiteen uskonnollisuutta ei siis voida arvioida yksinomaan sen perusteella hyödynnetäänkö teoksissa esimerkiksi kristinuskolle, teosofialle tai muille traditioille/liikkeille tyypilliseksi miellettyä diskursseja, kuvastoja tai ”pyhiä kirjoituksia”. Huomio on kiinnitettävä myös sellaisten lähteiden käyttöön, joita ei tavanomaisesti tulkittaisi kenties millään tavoin uskonnollisina/henkisinä. Gallen-Kallela tarjoaa jälleen erinomaisen esimerkin siitä mitä tarkoitan. Vaikka on yhtäältä kiinnostavaa todeta, että taiteilija tutustui Swedenborgin ja Blavatskyn kirjoituksiin, voidaan huomio kiinnittää myös muihin lähteisiin, joita taiteilija hyödyntää omaa ”etsijyyttään” rakentaessaan. Gallen-Kallelan kohdalla yksi tällainen lähde löytyy Viktor Rydbergin Asesepästä. Teoksen henkilöhahmoihin lukeutuu Fabbe, jota Rydberg kuvailee useita uskontoja ja aatteina tuntevana, mutta samalla myös niihin yhteenkään kiinnittymättömänä individualistina. Tämän nimenomaisen hahmon Gallen-Kallela kohottaa omissa mietelmissään yhdeksi niistä henkisten arvojen vaalijoista ja etsijöistä, joita hän niin kovasti ihaili. Uskonnollisten mullistustenkin keskellä Fabbe vaeltelee sauva seuranaan ”tietämättä minne, vain vaistoten, että hänen tuli saada hengittää yksinäisyyden ja oman polun ilmaa.”[73] Kiinnittäisin huomion tällaisten ”populaarimpien” lähteiden käytössä kahteen, läheisesti toisiinsa limittyvään toiminnan muotoon: yhtäältä Gallen-Kallela hyödyntää Rydbergin teosta oman ”etsijyytensä” rakentamisen aineksena, mutta toisaalta hän myös kohottaa kyseisen, tavanomaisesti kaunokirjallisena tulkitun teoksen sellaisten lähteiden joukkoon, joista voidaan ammentaa jonkinlaista henkistä ainesta – toisin sanoen taiteilija toimii teoksen aktiivisena pyhittäjänä.

Painottaisinkin, että ”okkulttuurin” miljöötä voidaan hahmottaa aina jossain määrin ”populaarikulttuurisena” tai ”populaarina” diskursiivisena kenttänä, jonka toimijat hyödyntävät, uudelleentulkitsevat ja pyhittävät monenlaisia kulttuurituotteita. Myös tätä kautta käsite laajenee viittaamaan ”länsimaista esoteerisuutta” ja ”okkultismia” laajemmalle kentälle.[74] Kun ”okkulttuuria” määritellään näiden käsitteiden valossa, huomioisin kuitenkin yhtäältä ”populaarin” suhteellisuuden ja toisaalta myös sen, miten ”populaarikulttuuri” saattaa eri olosuhteissa ja aikakausina viitata hyvinkin erilaisiin ilmiökenttiin.[75] Vuosisadanvaihteen Suomessa okkulttuuria on esimerkiksi syytä hahmottaa lähinnä lukutaitoisen sivistyneistön ”populaarikulttuuriin” kietoutuvana. Sen ideoita ja käytäntöjä kierrätettiin nykypäivän näkökulmasta varsin ”korkeakulttuurisiltakin” vaikuttavien kulttuurituotteiden välityksellä: kaunokirjallisuuden (Aseseppä mukaan lukien) ja lehtiartikkeleiden lisäksi muun muassa erilaisissa taidenäyttelyissä, teatterinäytelmissä ja konserteissa.

”Okkulttuurin” hyödyntäminen vaatikin nähdäkseni siksi sitä, että jokaisen tutkimuksen kohdalla on mietittävä erikseen vähintään mihin ”populaarikulttuurilla” kussakin kontekstissa viitataan ja kenen (ok)kulttuurista tutkitussa ilmiössä on nimenomaisesti kyse. Etenkin jälkimmäisen kysymyksen kannalta voi olla hyödyllistä pitää mielessä eräs Sutcliffen ”etsijyyden” historiaa koskeva huomio. Hänen mukaansa tätä sosiaalista roolia hyödynsivät 1900-luvun alkupuolella lähinnä sosiaaliseen eliittiin kuuluvat henkilöt. Myöhemmin ja erityisesti sotien jälkeisellä ajalla ”etsijyys” demokratisoitui hiljalleen ja siitä tuli vuosisadan loppua lähestyttäessä varsin populaari ja yleisesti hyödynnetty sosiaalinen roolimalli.[76] Samankaltainen demokratisoituminen on kenties otettava ainakin jossain määrin huomioon myös siinä, millaisten kulttuurituotteiden puitteissa ”okkulttuuri” rakentuu. Jos miljöötä aiemmin rakennettiinkin teatterin ja maalaustaiteen keinoin, ovat prosessin kannalta viime vuosikymmeninä kenties tärkeämmässä roolissa olleet esimerkiksi televisiosarjat ja sarjakuvat. Tarkempia tutkimuksia tällaisista prosesseista kuitenkin kaivattaisiin.

Ehdotankin siis, että kun ”okkulttuuria” hyödynnetään taiteentutkimuksessa, voidaan sitä lähestyä etsijöiden tuottamana sosio-kulttuurisena ja diskursiivisena kenttänä. Se viittaa pikemmin populaariin kuin poikkeukselliseen moderniin uskonnollisuutteen, johon liittyy tiettyjä toistuvia teemoja ja diskursiivisia strategioita, totuttuja toimintamalleja ja luokittelutapoja. Edellä kuvaamieni teemojen ja diskursiivisten strategioiden ohella ”okkulttuurin” kohdalla on kenties syytä kiinnittää huomiota – niin emic-diskurssien kuin hyödynnetyn tutkimuskirjallisuudenkin osalta – niihin luokitteluihin, joita olen tämän artikkelin edetessä nostanut esiin: rajanvetoihin yksityisen ja yleisen, henkisen ja uskonnollisen, rationaalisen ja irrationaalisen välillä. Koska okkulttuuri miljöö rakentuu ensisijaisesti etsijöiden toiminnan seurauksena, se ei ole selkeästi rajattavissa oleva uskomusjärjestelmä, vaan pikemmin jatkuvassa muutoksen tilassa oleva prosessi, jossa muokataan merkityksiä ja liikutellaan diskursiivisten luokittelujen rajoja.[77] Sen seurauksena pyhä ja profaani asettuvat jatkuvasti uuteen järjestykseen. Tässä prosessissa taiteilijoilla ja muilla taiteen toimijoilla on merkittävä sijansa, sillä okkulttuurin kentällä kulttuuriset tuotteet ja uskonnollisuus ruokkivat toisiaan vastavuoroisesti. Taide ei siis yksioikoisesti heijasta uskontoa, vaan myös tuottaa sitä. Etsijöinä toimivat taiteilijat rakentavat, muokkaavat ja kyseenalaistavat paitsi käsityksiä ”henkisemmästä”, ”korkeammasta” tai ”pyhästä” taiteesta myös siitä, millaista uskonnollisuuden tulisi modernilla ajalla olla.[78]

Näin määriteltynä ”okkulttuuri” tarjoaa nähdäkseni uudenlaisen, hedelmällisen tavan lähestyä modernin taiteen uskonnollisuutta – ja erityisesti sitä, mihin aiemmissa tutkimuksissa ja kirjoituksissa on viitattu henkisyyden, mystis-okkulttisen ja muiden enemmän tai vähemmän selkeästi määriteltyjen käsitteiden avulla. ”Okkulttuurin” tarjoamien teoreettisten linssien läpi katsottuna Gallen-Kallelan tai muiden taiteilijoiden yksilökeskeistä uskonnollisuutta ei voida pitää poikkeuksellisena, henkilökohtaisena henkisyytenä – eikä heitä itseään liioin sankarillisina, romantisoituna neroina, joiden ajatukset ja toiminta ovat vailla vertauskohtaa. Heidät tulisi sen sijaan kontekstualisoida osaksi sellaista yleisempää, heterogeenistä miljöötä, jossa ”yksilöllistä” henkistä etsintää arvostetaan kenties ainoana oikeanlaisena uskonnollisuuden muotona. Samalla kiistat siitä, oliko tietty taiteilija okkultisti, teosofi tai kristitty, menettävät merkitystään, sillä ”etsijyys” ei ensisijaisesti määrity tällaisten jäsenyyksien perusteella – joskin ne saattavat tarjota mielenkiintoista tietoa siitä, millaisia käytäntöjä tietyllä, aikaan ja paikkaan sidotulla okkulttuurin kentällä kulloinkin suosittiin. Lisäksi ”okkulttuuri” tarjoaa teoreettisen välineen, jonka avulla modernin taiteen uskonnollisuuden jatkuvuuksia ja muutoksia voidaan tarkastella ilman, että uskonto nähtäisiin ensisijaisesti tiettyihin traditioihin kiinnittyvänä tai niitä ja erityisesti kristinuskoa välttämättä hylkivänä (henkisyytenä). Taiteen uskonnollisuutta ei tällöin voida tunnistaa sen perusteella, kuvataanko teoksissa eri uskontoperinteille (”mystis-esoteerinen” mukaanlukien) tyypillisiksi ymmärrettyjä uskomuksia, symboleita tai kuvatyyppejä.[79] Sen sijaan taitelijoiden luomista teoksista ja heidän taidepuheestaan voidaan hahmotella esiin sitä, millaisin keinoin ”etsijyyttä” ja sitä kautta myös modernia uskonnollisuutta rakennetaan ja ilmaistaan: mitä oikeastaan etsitään tai tavoitellaan, mitä tuon etsinnän aikana pyhitetään, mistä vastauksia uskotaan löytyvän ja millaista polkua ”totuuksia” löytääkseen on lopulta kuljettava. EIDOS Taidehistorian Opiskelijain Yhdistys – Föreningen för Konsthistoriestuderande ry on Helsingin yliopiston taidehistorian opiskelijoiden ainejärjestö. Se toimii jäsentensä etujärjestönä sekä harjoittaa demokraattista ja edistyksellistä tiede-, opinto- ja kulttuuripolitiikkaa. Kaikki Helsingin yliopiston kirjoilla olevat taidehistorian opiskeluoikeuden saaneet ja opintonsa aloittaneet henkilöt voivat liittyä Eidokseen. Opintonsa päättäneistä tulee Eidoksen alumneja.

Eidos juhlii tänä vuonna viisikymmenvuotista historiaansa kokonaisella vuosijuhlaviikolla viikolla 42. Järjestön toiminta on ollut merkittävää paitsi opiskelijoille, myös Helsingin yliopistolle ja maamme taidekentälle laajemminkin: Eidos on ollut muun muassa järjestämässä ensimmäistä taiteiden yötä sekä kokoamassa taidekokoelmaa, josta tuli Kiasman perustuskokoelma. Eidoksen perustamiskokous sijoittuu jo vuoteen 1961. Tämän Helsingin yliopiston ylioppilaskunnan ainejärjestön tarkoituksena oli edistää taidehistorian opiskelua ja tutkimusta. Ajateltiin, että tarkoituksen toteuttamiseksi yhdistys voi toimeenpanna esitelmä- ja keskustelutilaisuuksia, kursseja, ekskursioita Suomessa ja ulkomailla sekä totuttaa tarkoitustaan muilla vastaavilla tavoilla. Vuosien varrella toiminta on vakiintunut, uusia toimintamuotoja on löytynyt ja vanhat traditiot ovat kokeneet renessanssin. Ensimmäisen vuosikymmenen toimintaan vaikutti vahvasti yliopiston politisoituminen. Suomalainen yhteiskunta oli muutoksessa, tasa-arvoistumassa ja vanha luokkayhteiskuntaan nojautunut ylioppilasmaailma joutui antamaan myöten. Eidoskin on joutunut suoraan näiden muutosten keskelle ja oppimaan uutta. Eidoksen vaikuttajien keskuudessa ja ympäröivässä maailmassa oli henkilöitä, jotka suhtautuivat nuivasti esimerkiksi ensimmäisen naispuheenjohtajan valintaan; Leena Hakli muistelee puheenjohtajana varanneensa pöydän suurelle seurueelle Hotelli Kämpistä. Seurueen saapuessa ruokailemaan vastasi hovimestari ihmeissään: “En minä ottanut tosissani naisen tekemää varausta.” Eidoslaisista ja yliopistohenkilökunnasta koostunut seurue sai lopulta kattauksen Kämpin peilisaliin. Kyseessä oli vuosi 1965 ja alkuperäisen Kämpin viimeinen ilta ennen suuria muutoksia. Eidos oli yhdessä arkkitehtuuriopiskelijoiden kanssa työskennellyt ahkerasti Pohjoisesplanadin yhtenäisen julkisivun säilyttämisen eteen. Kämp purettiin sisältä, mutta julkisivu säilyi. Taistelu Kämpin julkisivusta yhdisti 1960-luvun purkuvimman vastustajia.

Nykyisillekin jäsenille tuttu Eidos-korttien konsepti on hyvin vanhaa perua. Jo toiminnan ensimmäisenä vuotena päätettiin painattaa jäsenille jäsenkortit ilmaisia museo- ja näyttelykäyntejä varten. Vuoteen 1964 mennessä sellaisia museoita, jotka tarjosivat ilmaisen sisäänpääsyn Eidos-kortin omistajille oli kertynyt jo reilu kaksikymmentä. Yhdistyksen jäsenillä oli myös mahdollisuus tilata Arkkitehti-lehteä ja Paletten-lehteä alennettuun hintaan. Vuosien varrella alennusta antavien museoiden määrä on vaihdellut suuresti. Tämänhetkinen tilanne on valitettava: vain muutamaan museoon saa Eidos-kortilla ilmaisen sisäänpääsyn, muitakaan alennuksia ei suuremmin ole. Taidehistorian opiskelijat voivat museo- ja näyttelykäynneillä löytää uusia aiheita, joista kiinnostuvat ja näin myös museot voivat saada enemmän kokoelmiinsa liittyvää innostusta ja tutkimusta. 2010-luvulla on taas päästy historian syklimäisessä liikkeessä tavallaan samantyyppiseen tilanteeseen kun 1970-luvulla. Koko vuosikymmen käytiin kamppailua hallinnonuudistuksen, tutkinnonuudistuksen ja opintotuen ympärillä. Ainejärjestörintamalla näihin vaikuttaminen oli näkyvimpiä päämääriä. Näiden lisäksi muutkin poliittiset kysymykset, kuten lakkoilevat työläiset, valtakunnanpolitiikka ja kansainväliset kysymykset nousivat osaksi ainejärjestötoimintaa. Asettelu on tänä päivänä hieman erilainen verrattuna silloiseen vahvan oikeisto- ja vasemmistokeskusteluun.

Eidos otti poliittisemman roolin järjestönä 1970-luvulla; järjestö liittyi mukaan erilaisiin rauhanjärjestöihin, osallistui marsseille ja antoi lukuisia lausuntoja. Eidos oli jopa perustamassa alan opiskelijoiden etua ajavaa valtakunnallista aineliittoa: Taideaineiden opiskelijoiden liittoa. Chilen tilanteeseen otettiin kantaa, Keskuslakkotoimikunnassa oltiin aktiivisia, Eidos anoi jopa jäsenyyttä Helsingin ja uudenmaan EEC.n vastaiselta kansanrintamalta, luonnonsuojeluliitolta ja tutki mahdollisuuksia liittyä Avustusjuna Vietnamiin -kampanjaan ja Suomi-Neuvostoliitto-seuraan. Hallitus koki Eidoksen kuulumisen Helsingin yliopiston rauhankomiteaan asettavan velvoitteita Eidoksen toiminnalle: järjestön tuli omalta osaltaan toteuttaa komitean päämääriä.  Verrattuna moniin muihin ainejärjestöihin Eidos oli kuitenkin maltillinen poliittisuudessaan. Vuosikymmenen alkupuoliskolla poliittisuuden ei koettu tukahduttavan muuta aktiivista taidehistoriallista toimintaa, seminaareja ja kokouksia. Kun vuonna 1974 huomattiin uuden hallituksen koostuvan vain ensimmäisen vuoden opiskelijoista, järjestö heräsi politisoitumisen vaikutuksiin. Vahva poliittinen noste vaikutti myös ainejärjestön ja oppiaineen suhteeseen. Jo 1960-luvulla alkanut politisoinnista lähtöisin oleva etääntyminen konservatiivisemman professorikunnan ja uudistusinnokkaan opiskelijakunnan välillä jatkui. Vaikka Eidoksen tilanteessa tuulet kääntyivät paljolti ainejärjestön aloitteellisuuden myötä, tiedepoliittiset kysymykset hiersivät silti. Kysymys päättymättömien prosessien tutkimisesta nousi jo 1970-luvulla esiin, ja oppiaineen linjaus rajasi pois monia tutkimuskohteita. Osaltaan jännitteisyys ja etääntyminen johtuivat myös suuresta laitosuudistuksesta. 1980-luvulla Eidoksessa palattiin perusasioiden äärelle: juhliminen, matkat ja aktiivinen opiskelijaelämä kukoistivat. Toiminta oli juhlimisen ohella hyvin kunnianhimoista, ja vuosikymmenen eräänlainen kohokohta oli opintomatka New Yorkiin, jonka vaikutus oli merkittävä niin matkustaneiden uralla kuin Helsingin taidekentällä muutenkin. Verkostoituminen oli aktiivista varsinkin vuosikymmenen loppupuolella ja voidaan sanoa, että moni silloinen eidoslainen on ollut aktiivinen toimija taidekentällä.

Poliittisen aktiivisuuden seurauksena Eidoksen toiminta oli jäänyt tyhjäkäynnille ja 1980-luvun alussa hallitus ”vallattiin” – aktiivisemmalle opiskelijatoiminnalle oli suuri tilaus. Aktiivisuus kasvoi huomattavasti, kun toimintaa kehitettiin ja monipuolistettiin; poliittisia kytköksiä purettiin pikkuhiljaa. Erilaisista jäsenyyksistä luovuttiin, sillä jäsenmaksuja pidettiin budjettiin nähden liian suurina. Esimerkiksi Suomi-Chile -seurasta luopumisen yhteyteen järjestettiin hauska mäenlaskutempaus, johon osallistui eidoslaisten Suhteet poikki Chileen -teemaryhmä: toinen osapuoli oli pukeutunut Chileksi, toinen suhteiksi ja alas mentiin eri teitä. Leikkisä teemavalinta kuvaa hyvin tapahtunutta muutosta poliittisuudesta hauskanpitoon. Vuosittain järjestetyissä vaaleissa oli kuhinaa niin, että osa aktiiveista joutui jättäytymään hallituksesta, jotta uusille innokkaille olisi tilaa. Eidos kokoontui Uudella Ylioppilastalolla (Mannerheimintie 5 A) ainejärjestön tiloissa, joita jakoi mm. historian opiskelijoiden ainejärjestö Kronos ja kirjallisuustieteen ainejärjestö Katharsis. Aktiivisimpina kausina kokouksia pidettiin joka torstai-ilta.

Ulospäin suuntautunut toiminta vaikutti myös suhteisiin muiden toimijoiden kanssa: esimerkiksi Otaniemen arkkitehtiopiskelijoiden kanssa tehtiin tiivistä yhteistyötä. Oppiaineen ja Eidoksen välit paranivat huomattavasti 1980-luvulla siitäkin huolimatta, että opiskelijoilla oli suuri huoli nykytaideopetuksen puutteesta. Sama 1970-luvulla alkanut linjaus päättymättömien prosessien tutkimisesta jatkui – opetushenkilökunnan mielestä niitä ei voitu tutkia, joten opetus päätettiin modernismiin. Kiinnostus postmodernia ja nykytaidetta kohtaan näkyi Eidoksen toteuttamissa nykytaideprojekteissa ja tietenkin opintomatkojen kohteiden valinnassa.

Opetuksen sisällöissä koettiin olevan suuria aukkoja nykytaiteen ja taideteorian osalta, kun taas arkkitehtuuriopetuksesta oli ylitarjontaa. Ainejärjestö pyrki paikkaamaan aukkoja omalla toiminnallaan: järjestämällä opintopiirejä, ateljeekäyntejä esimerkiksi Laila Pullisen ja Erkki Kannoston työhuoneille sekä kutsumalla opintopiirin klubi-iltoihin ajankohtaisia puhujia.

Eidoksen 1980-luvulla järjestämät taidehistorialliset teemapäivät toivat merkittävän panostuksen nykytaiteeseen liittyvän opetuksen tarjontaan. Esimerkiksi vuoden 1988 teemapäivät olivat suuri menestys, ja niihin ainejärjestöläiset olivat panostaneet suuresti: läsnä oli sekä alustajina ja kuulijoina koko 1980-luvun maan taidekeskustelun ja -filosofian huippunimet. Oman opetuksen järjestämisen lisäksi ainejärjestö pyrki vaikuttamaan opetustarjontaan. Puhuttiin Mikki Hiiri -opiskelumallista, jossa hiiren pään muodostaisi pääaineen opinnot ja korvat toimisivat moduuleina, joihin voisi liittää esimerkiksi Kuvataideakatemiassa tai Taideteollisessa korkeakoulussa tehtyjä opintoja. Malli saatiin myöhemmin läpi.

Eidotteessa 1/83 pohdittiin Ateneumin tulevaa nykytaiteen näyttelyä:

    Huhut (mm. juorulehti Helsinginsanomat) kertoivat, että tähän avantgardismin jumalien hylkäämään kolkkaan olisi tulossa suuri modernin taiteen näyttely, joka kantaa pahamaineista nimeä ARS 83. Eidotteen reportterit [Arja Elovirta ja Tiina Lehto] nuuskivat vanhoja ARS-luetteloita ja soluttautuivat Ateneumin taidemuseoon udellakseen museopedagogi Marjatta Levannolta ja näyttelysihteeri Sointu Fritzeltä: MIKÄ ARS 83?

Eidos perusti Ateneumiin ARS-83 -näyttelyn ajaksi kahvilan, jota vapaaehtoiset hygieniapassin hankkineet ainejärjestöläiset pyörittivät. Cafe Eidos keräsi varoja ainejärjestön toimintaa varten. Jo seuraavassa Eidotteessa raportoitiin toiminnasta: ”Kirjanpitäjä Jannike Danielsen kertoi 6 viikon jälkeen kasassa olevan rahaa n. 23 000,-.” Kahvilan ja muun varainkeruun tuloksena Eidos päätti järjestää yhdessä oppiaineen kanssa ekskursion ja kohteeksi valittiin New York. Vuonna 1984 kolme opettajaa ja 25 eidoslaista matkusti Atlantin ylitse. Erityiset kurssit, tutkimus ja muu kirjoittaminen vahvistivat muutenkin ohjelmaltaan tiiviin matkan antia; osallistuneet saivat opintoviikkoja työstään. Matkalla eidoslaiset tutustuivat paikallisiin taiteilijoihin, kuten Christoon, ja saivat Richard Longilta työn mukaansa. Matkaan kuului myös kolmen päivän ekskursio Washington D.C.:hen.

Vuonna 1986 perustettiin Porkkana ry kamppailemaan nykytaiteen puolesta. Myöhemmin itsenäiseksi kehittyneen hankkeen työryhmä lähetti kirjeitä kansainvälisesti merkittäville nykytaiteilijoille, joilta toivottiin Suomen nykytaiteen takapajuisen tilan parantamiseksi kannanottoja teosten muodossa. Haluttiin tehdä jotain konkreettista ja oma-aloitteista, ja lahjoitetut teokset toimivat symbolina siitä, että Suomeen oli saatava nykytaiteen museo. Porkkanan kokoelma oli houkutin päätöksentekijöille. Porkkanan maanalainen toiminta huipentui Vanhalle ylioppilastalolle järjestettyyn näyttelyyn 21.10.–27.11.1988 ja sen yhteydessä julkaistuun näyttelykatalogiin, jossa kokoelma esiteltiin ammattimaisesti. Seuraava kokoelmasta tehty näyttely kiersi ympäri Suomea vuonna 1989. Näyttelyn nimi oli Alkupiste – Viisi pohjoismaista muotoilijaa Nykytaiteen museon puolesta, ja sen vaatimuksena oli kunnollisten tilojen osoittaminen museolle.

Porkkana ry järjesti yhdessä Helsingin juhlaviikkojen ja keskustan taidegallerioiden, museoiden ja kuvataidekoulujen kanssa Taiteiden yö -tapahtuman tarkoituksena tuoda taidetta lähelle ihmistä tässä ja nyt, mikä vastasi myös Eidoksen yleistä asennoitumista taidetta kohtaan. Porkkana ry:n rooli oli Taiteiden yön kannalta keskeinen. Eidoslaiset osoittivat aktiivisuutaan toimimalla esimerkiksi vapaaehtoisina vartijoina Ateneumissa taiteiden yön aikana. Nykyisen opiskelijan näkökulmasta 1990-luvun tunnelma tuntuu lähes utopistiselta; putkitutkintojen opintokuiluun pudonnut ei voi varmaan koskaan täysin ymmärtää silloisen kiireettömyyden tunnetta. Opiskelijaelämän viettämistä pidettiin kunnia-asiana ja kannustettiin laajan yleissivistyksen hankkimista ja sitä, että opiskelija tunnustelisi omia kiinnostuksiaan rauhassa. Pitkiin opiskeluaikoihin saattoi myös vaikuttaa lama: monet jäivät opiskelemaan kun töitä ei ollut tarjolla.

Ainejärjestön pääpaino oli juhlimisessa sekä retkien järjestämisessä. Esimerkiksi lamavuosi 1993 aloitettiin tammikuisella shamppanjabrunssilla Kaisaniemen luistinradalla. Eidos järjesti lukuisia ekskursioita Helsingissä sekä muualla Suomessa, maailmalle lähdettiin myös, iltaa vietettiin ja Eidoksen logoa pohdittiin uudelleen. Toimintaa leimasivat lama-ajan vaatimattomat puitteet. Helsingin yliopiston kipsiveistoskokoelman kartuttamisen aloittamisesta tuli kuluneeksi 150 vuotta ja mm. rahankeräystä kipsikokoelman restaurointia varten suunniteltiin.

Yhteys muihin ainejärjestöihin oli laaja-alaista: Helsingin yliopiston järjestöjen lisäksi suhteita ylläpidettiin Otaniemeen ja ulkomaille asti. Lama-aikana oli erityisen tärkeää valvoa jäsenistön etuja. Vuoden 1993 hallitus lähestyikin useita museoita kirjeellä, jolla pyrittiin saamaan ilmainen sisäänpääsy eidoslaisille:

    Haluamme muistuttaa Teitä meistä, jotka lippukassallanne anovat ilmaista sisäänpääsyä tai ainakin alennusta Eidos-kortti kädessä. Tuo puoleltanne tuleva huomaavaisuus on meille kultaakin arvokkaampi. Se saa meidät tuntemaan itsemme tervetulleiksi, sen tuella saatamme katsoa hyvän näyttelyn useaankin kertaan ja leivän ollessa kapea saamme ainakin henkemme ravituksi.

Tallella on muutamia vastauskirjeitäkin, joista useimmissa ystävällisesti ilmoitetaan, että on päätetty myöntää alennus Eidos-kortin haltijoille.

1990-lukua tutkiessa historiikkitiimi joutui kokemaan yllättävän käänteen. Siirtyminen tietokoneaikaan muutti Eidoksen toimintaa niin paljon, ettei aiempien vuosikymmenien tapaan enää löytynyt tarpeeksi tietoa paperimuodossa – romput ovat imaisseet aimo-osan vuosikymmenen tutkimusaineistosta bittisyövereihin, sillä nykykoneilla niihin ei enää pääse käsiksi. Uudelle vuosituhannelle siirryttäessä aktiivinen toiminta yliopiston opiskelija- ja järjestömaailmassa sekä taidekentällä korostui Eidoksen toiminnassa. Eidoslaisten keskinäinen yhteisöllisyys sai vastapainoa uudesta akateemiseen juhlakulttuuriin tutustumisesta. Entistä tiiviimpiä suhteita luotiin toisiin opiskelijajärjestöihin ja toimijoihin, kuten Taiteiden tutkimuksen laitoksen ainejärjestöihin, tiedekuntajärjestö Humanisticumiin, Turun yliopiston taidehistorian opiskelijoihin sekä taidekentän muihin toimijoihin: taiteilijoihin, museoihin ja gallerioihin. Yhteistyötä on ollut esimerkiksi Taidehistorian seuran, Ateneumin, Kiasman ja Forum Boxin kanssa.

Järjestöllistä kehitystä voidaan pitää vuosikymmenen läpi kantavana teemana. Tapahtumat, vaikuttaminen ja edunvalvonta hakivat muotoaan. Yliopistossa tapahtuneet muutokset ovat saaneet ainejärjestöläiset liikkeelle ja eidoslaisia on valittu erilaisiin yliopiston työryhmiin, joissa laitosuudistusta, tutkintouudistusta ja muita tärkeitä muutoksia on työstetty. Tärkeänä konkreettisena ainejärjestön toimintaan suorasti vaikuttavana muutoksena ja järjestön toimintaa tukevana elementtinä oli Uuden ylippilastalon tilojen uudelleen organisointi. Vuonna 2011 tehdyn remontin jälkeen tilat on otettu aivan uudella tavalla haltuun: on syntynyt Humanistiklusteriksi kutsuttu humanististen aineiden ainejärjestöjen tarpeita palveleva yhteinen tilakompleksi. Ainejärjestössä koetaan, että aktiivit pystyvät vapaammin keskittymään tapahtumien ja suosittujen ekskursioiden järjestämiseen, kun tilat ovat vakiintuneet ja ainejärjestön perustoimintaan on löytynyt rutiini.

Ainejärjestö on organisoinut erilaisia ateljeekäyntejä ja muuta kulttuuritoimintaa 2000-luvulla, mm. neljä taidenäyttelyä. Toiminta on antanut mahdollisuuden taidehistorian opiskelijoille kokeilla pienien ja keskisuurten projektien kautta erilaisia mahdollisia tulevia työtehtäviä. Nykytilanne Helsingin ja ehkä jopa koko maan taidekentällä on sen verran hektinen ja epävakaa, että opiskelijoilla on suuri huoli tulevasta opintojen jälkeisestä ajasta. On mielenkiintoista katsoa taaksepäin ja huomata, että  tämän päivän vahva huoli työelämään sijoittumisesta on jo 1960-luvulla ollut yksi Eidoksen keskeisimpiä teemoja. Eidos osallistui laitoksen henkilökunnan kanssa aktiivisesti erilaisten ekskursioiden sekä taidehistoriallisten retkikuntien järjestämiseen. Nämä nähtiin keskeisenä välineenä työelämäsuhteiden kehittämisessä. Alkuvuosikymmenien ekskursiot olivat laitoksen kanssa yhteistyössä toteutettuja. Mm. 1960-luvulla pidetyllä Istanbulin ekskursiolla mukana oli bysantologina tunnettu Lars Pettersson rouvineen. Professorin verkostot otettiin hyvään käyttöön. Hagia Sofiaa opiskelijoille esitteli kyseisen museon johtaja. Ekskursiot olivat silloin –  kuten nytkin – rankkaa työtä. Petterssonin ryhmäläiset söivät aamiaisen ja seuraava ruoka ehdittiin nauttia vasta iltayhdeksältä. Mukana olleet muistavat erityisen lämpimästi rouva Petterssonia, jonka paikallisvaisto oli suurena apuna Istanbulin sokkeloisilla kujilla liikuttaessa.

Ekskursiot liittyivät vahvemmin työkysymykseen 1960-luvulla kuin tänään. Inventaarioleirejä järjestettiin paljon, jotta opiskelijat saisivat tuntumaa esimerkiksi Suomen puukaupunkeihin. Haluttiin luoda kosketus myös käytännön työelämään, sillä rakennussuojelu ja museovirasto olivat merkittäviä eidoslaisten työllistäjiä, jopa niin että moni työskenteli alalla jo ennen valmistumistaan. Nämä leirit tarjosivat myös mahdollisuuden tutustua paremmin laitoksen väkeen, jota oli usein mukana ohjaamassa opiskelijoiden työtä. Vuonna 1962 aloitettiin taidehistoriallisen retkikunnan työ Uudenkaupungin inventoinnissa hum. kand. Henrik Liliuksen johtaessa retkeä ja toimiessa arkkitehtuuri-inventoinnin valvojana. Mukana matkalla oli eidoslaisia, joista osa suoritti retkellä jo virkatyötä muinaistieteelliselle toimikunnalle.

Kuuden tontin mittaus ja relevantin esineistön inventointi suoritettiin matkalla, sisustuksia inventoitiin ja Uudenkaupungin maistraatin arkistossa käytiin arkistotutkimuksen puitteissa. Uudenkaupungin inventointi osoittautui pitkäksi projektiksi, sillä sitä jatkettiin vielä vuonna 1964. Eidos toivoi, että inventoitiin pystyttäisiin ottamaan mahdollisimman monta uutta jäsentä oppimaan työelämävalmiuksia. Toisaalta haluttiin, että työ etenee yhtenäisemmin samalla ryhmällä. Moni uudenkaupungin työryhmän jäsenistä oli jo muinaistieteellisen tiedekunnan palveluksessa ja niinpä työ muutettiin osittain virkatyöksi ja erotettiin Eidoksen toiminnasta.

Taidemuseokenttä kasvoi 1970-luvulla, samoin kysyntä taidehistorian opiskelijoista työelämässä. Rakennussuojelun resurssit kasvoivat huomattavasti, mikä näkyi siinä, että moni aloitti vakituiset työt tai ainakin työskenteli paljon alansa töissä jo ennen valmistumistaan. Museovirasto hyödynsi taidehistorian opiskelijoita eri inventointien tekijöinä: Eidos ja eidoslaiset olivat mukana inventoimassa esimerkiksi Uuttakaupunkia, vanhaa Raumaa ja Porvoon seutua.

2000-luvulla ainejärjestötoiminnassa työelämään on pidetty kytköksiä aktiivisen työelämätoiminnan kautta. Taidehistorian kenttä on muuttunut paljon vuosikymmenien takaisesta tilanteesta. Ekskursioiden ja taidehistoriallisten retkikuntien aika on ohi, ja 2000-luvun ekskursiotoiminta onkin pääpainoisesti uuden oppimista ja verkostoitumista. Työelämätoiminta on saanut uusia toimintamuotoja. Perinteeksi ovat muodostuneet lukukausittain pidettävät työelämätapaamiset, joihin hallitus on kutsunut taidehistoriasta valmistuneen henkilönkertomaan omasta matkastaan työelämässä. Opiskelijat ovat tätä kautta saaneet kattavan kuvan erilaisista tehtävistä, jotka ovat mahdollisia opintojen jälkeen. Työelämätapaamisissa käydyt keskustelut on koettu erityisen antoisiksi, monesti niissä on siirrytty laajempaankin tilanteen analyysiin, mikä on voinut vaikuttaa opiskelijoiden tuleviin valintoihin myös opinnoissaan. Työelämäkytköksiä on tällä vuosituhannella vahvistettu yhteistyöllä erilaisten instanssien kanssa; museoiden, gallerioiden ja esimerkiksi Taidehistorian seuran kanssa on tehty yhteistyötä.

Jo 1960-luvulla perustettu ainejärjestölehti Eidote on ollut vaihtelevasti aktiivinen vuosikymmenien halki. Eidote on tarjonnut opiskelijoille mahdollisuuden koettaa siipiään akateemisina kirjoittajina; sisältö on ollut laaja kritiikeistä pro gradu -tutkimuksen esittelyihin. Lehdessä on myös julkaistu humoristisia matkakertomuksia ekskursioilta, sarjakuvia, pakinoita, runoja jne. Opiskelijat ovat saaneet kehittää myös taiteellista ilmaisuaan ja lehti onkin koostunut juuri kunakin ajankohtana  opiskelijoita kiinnostaneista asioista. Tietokoneaikaan siirtyminen vaikutti lehden formaattiin; kotitekoinen leikkaa-liimaa-kopioi–metodi päivitettiin tietokoneaikaan. Eidote ilmestyy vieläkin taitettuna paperiversiona, vaikka ajan henki ja ekologiset aatteet painostavat sähköiseen julkaisuun siirtymistä.

Eidoksen vuosijuhlaviikko on lähellä ja Eidoksen hallitus on päättänyt panostaa alumnitoimintaan. Jo työelämään sijoittunut taidehistoriaa opiskellut voi nyt omalta osaltaan vaikuttaa kenttämme tulevaisuuteen tukemalla nykyisiä opiskelijoita, toimimalla mentorina ja jakaen omaa osaamistaan. Alumni saa myös mahdollisuuden pitää yhteyttä alma materiin ja omiin opiskeluaikaisiin ystäviinsä. Eidoksen aktiivit ovat suunnitelleet vuoden ohjelman ainejärjestön 50-vuotisjuhlaviikon ympärille. Resursseja on säästetty, jotta saataisiin eniten irti vuoden kohokohdasta. Vuosijuhlaviikkoa on lähdetty suunnittelemaan jo puolitoista vuotta sitten, kun ahkera joukko taidehistorian opiskelijoita aloitti haastattelu- ja arkistotyön historiikkiprojektin parissa. Viikolla 42 tapahtuu monenlaista, ja Eidoksen historia tulee kaikille tutuksi viimeistään vuosijuhlassa, jolloin historiikki julkaistaan.

Viikko alkaa maanantaina 15.10. Taidehistorian seuran tuella järjestettävällä Julkisen tilan taide tänään -seminaarilla Tieteiden talolla. Monipuolisesti julkisen tilan taidetta käsittelevässä seminaarissa kuullaan FT Juha-Heikki Tihisen, FM Pia Hovi-Assadin alustuksien lisäksi FT Hanna Johanssonin ja taiteilija Tomasz Szraman keskustelu julkisen tilan esitystaiteesta. Tilaisuus on avoin koko tiedeyhteisölle. Illemmalla jatketaan Antti Kauppisen opastamalla julkisen tilan taiteen kaupunkikierroksella. Kierroksen reitin päätepysäkki on niin sanottu opintobaari, jossa avataan päivän aikana heränneitä ajatuksia yhdessä.

Tiistaina 15.10. järjestetään koko yleisölle avoin tapahtumailta Designmuseossa  klo 16–20. Koti – Muotoilu tänään -teemaiseen iltaan kuuluu työpajan lisäksi paneelikeskustelu näyttelytiloissa. Museossa on yleisöopastuksia klo 16 ruotsiksi ja klo 17 suomeksi. Museoon on Eidos-kortilla ilmainen sisäänpääsy. Illan opastukset ja paneeli ovat avoimia tapahtumia kaikille museokävijöille.

Keskiviikkona 17.10. Eidos juhlii 50-vuotista taivaltaan vuosijuhlasitseillä jossa nautitaan ranskalaisen keittiön herkuista teemalla naamiaiset Aurinkokuninkaan hovissa. Sitsit ovat akateeminen pöytäjuhla, ja ilta on suunnattu nykyisille opiskelijoille ja ystäväainejärjestöjen jäsenille.

Torstaina Eidoksen alumnitoiminnasta kiinnostuneet tapaavat Aschan jugendissa (Pohjoisesplanadi 19) klo 18–20. Illan aikana voi nauttia hyvästä seurasta ja muistoista flyygelin säestämänä, selailla vanhoja Eidotteita ja tutustua tämänhetkisiin opiskelijoihin. Vuonna 1827 valmistuneessa Uschakoffin talossa sijaitseva entinen pankkisali on nautinnollinen illanvieton paikka myös kauniin jugend-arkkitehtuurinsa puolesta. Tilaisuuteen ei tarvitse ilmoittautua etukäteen.

Perjantaina 19.10. Eidos avaa -projekti saa jatkoa! Vuonna 2011 aloitetun projektin tarkoituksena on päästä tutustumaan normaalisti yleisöltä suljettuna oleviin taide- ja rakennushistoriallisesti merkittäviin kohteisiin ja kokoelmiin. Tärkeänä lähtökohtana on pidetty asiantuntijavieraiden kutsumista mukaan vierailuille, jotta käynneistä olisi mahdollisimman paljon iloa ja hyötyä. Tällä kertaa  Eidos ry avaa Alvar Aallon suunnitteleman Kansaneläkelaitoksen. Yksityiskohdiltaan rikasta rakennusta esittelee intendentti Mia Hipeli Alvar Aalto -museosta.

Vuosijuhlaviikon huipentumana on lauantaina 20.10. Ravintola Kappelissa järjestettävät vuosijuhlat. Oiva tilaisuus eidoslaisille eri vuosikymmeniltä tavata ja juhlistaa hienon järjestön historiaa. Eidoksen 50-vuotishistoriikki julkaistaan vuosijuhlissa!

Vuosijuhlaviikolta pääsee palautumaan sunnuntaina 21.10. brunssilla Café Ekbergissä.

Helsingin yliopiston mittakaavassa taidehistorian oppiaine on melko pieni, ja siten myös Eidos on pienehkö ainejärjestö. Kuitenkin tämä henkilömäärältään pieni järjestö on jättänyt viimeisen viidenkymmenen vuoden aikana valtavan jäljen Helsingin taidemaailmaan. Todennäköisesti jatkossakin idearikkaat aktiiviset opiskelijat löytävät uusia tapoja vaikuttaa taidehistorian suuntaan yliopistossa, Helsingissä ja miksei koko Suomessakin. Maamme kulttuuriperinnön ymmärtäminen, vaaliminen, taiteen tuominen lähemmäksi ihmistä ja nykytilanteen tutkiminen on ehdottoman tärkeää varsinkin tässä alati tuloshakuisemmassa ja rationalisoivammassa yhteiskunnassa. Vielä tänäkin päivänä taide on Suomessa vahvasti kytköksissä poliittiseen päätöksentekoon ja valtioon; nykyisen suuntauksen kääntäminen suuntaan, joka kunnioittaa ja arvostaa taidetta nykytilanteessa ja menneisyydessä on yhteinen projekti. Opiskelijoissa on tulevaisuus.
Tutustuin Frankfurtissa 2.–3.6.2012 Kunst privat! -tapahtumaan, joka on luonteeltaan yrityskokoelmien avoin viikonloppu. Tapahtuma on järjestetty vuodesta 2005 lähtien touko-kesäkuun vaihteessa Hessenin osavaltion paikallishallinnon ja alueen yritysten yhteistyönä. Avointen ovien viikonloppuun osallistuu vuosittain noin 30 yritystä ja 4000 kävijää. Lähes puolet tapahtumasta keskittyy Frankfurtin keskustaan, Mainhattaniksi kutsutulle pilvenpiirtäjäalueelle, mutta yrityskokoelmia esitellään myös Wiesbadenissa, Darmstadtissa ja Kasselissa.

Yritysten taidekokoelmien ja -ohjelmien tutkijalle Saksa on antoisa kohde. Yritykset kartuttavat kokoelmiaan aktiivisesti ja tekevät monipuolista yleisötyötä toimitiloissaan. Yleisötyön tarkoitus vaihtelee taidekasvatuksesta markkinointiin. Havainnoin väitöskirjaani varten Kunst privat!-tapahtumassa viiden pankin ja yhden konsulttiyrityksen taidekokoelmien yleisöesittelyjä. Yritysten taideohjelmiin keskeisesti liittyvä yhteiskuntavastuun käsite ulottuu Saksassa yrityskokoelmien avoimuuteen, mikä osaltaan selittää elinkeinoelämän kiinnostuksen yleisötyönsä kehittämiseen. Lisäksi Suomen ja Saksan kulttuuripolitiikat poikkeavat toisistaan mm. taiteen rahoituksen suhteen. Varsinkin Frankfurtissa on pitkä perinne yksityisellä taiteentukemisella. Kunst privat! rahoitetaan siten, että tapahtumaan osallistuvat yritykset maksavat henkilöstöön ja liikevaihtoon perustuvan osallistumismaksun, joka vaihtelee 1000–1800 €:n välillä. Osallistumismaksun vastineeksi Hessenin osavaltion Talous-, liikenne- ja aluekehitysministeriö hoitaa tapahtuman markkinoinnin ja ottaa vastaan yleisön ennakkoilmoittautumiset. Taidekierrosten suunnittelu ja toteutus on yritysten vastuulla. Yleisölle tapahtuma on maksuton, tosin esittelykierrosten ryhmäkoot ovat rajalliset.
Tapahtuma on suunnattu ensisijaisesti saksankieliselle väestölle, sillä kaikki materiaalit ja yleisöesittelyt ovat saksaksi. lmoittautuminen oli tehty järjestäjän internetsivuilla todella helpoksi. Ilmoittauduin kahteen yritykseen nettilomakkeella muun yleisön tavoin, sillä halusin katsoa opastuksia myös niin, ettei opas tiennyt ennakolta käyntini tavoitteesta. Neljään yritykseen ilmoittauduin erikseen sähköpostilla ja kerroin tutkimuksestani kuvauslupien ja yhden haastattelun vuoksi. Opastusten sisältö painottui kaikissa kuudessa yrityksessä kokoelman esittelyyn riippumatta ennakolta käymästäni kirjeenvaihdosta, mutta vastaanotto oli tutkijalle henkilökohtaisempi kuin muulle ryhmälle. Koin iloisen yllätyksen perillä, kun kuvausluvat pitivät sovitusti, aina näin ei käy. Useimmissa yrityksissä näytti olevan varsin salliva suhtautuminen valokuvaamiseen ja yleisön ottamia kuvia on jälkeenpäin liitetty tapahtuman internetsivuille.

Frankfurtin pilvenpiirtäjäalueen rakennukset ovat jättiläismäisiä, minkä vuoksi  yleisökierroksilla on mahdollista tutustua vain osaan yritysten taidekokoelmista. Tutustumiskohteitteni kokoelmien koot vaihtelivat n. 70–56 000 teoksen välillä. Yhden yrityksen kokoelma on kokonaisuudessaan sijoitettu Frankfurtiin, muilla viidellä taidetta on sijoitettu toimitiloihin eri puolille Saksaa ja maapalloa. Ryhmäkoko vaihteli 10–25 henkeen niissä yrityksissä, joiden esittelykierroksille osallistuin. Opastukset kestivät tunnista kahteen tuntiin. Oppaina toimivat yrityksissä työskentelevät taidehistorioitsijat ja ulkopuoliset kuraattorit. Osa yrityksistä oli palkannut oman taideosastonsa lisäksi paikallisia taitelijoita oppaiksi. Esim. DekaBankin nuorten taiteilijoiden stipendiaattiohjelmasta kertoi valokuvataiteilija, joka muutama vuosi sitten kuului pankin stipendiaatteihin. Saksalaisen yleisön keskusteluaktiivisuus oli silmiinpistävää niissäkin yrityksissä, joissa opas keskittyi lähinnä taideteosten formaalisten piirteiden kuvailuun.

Deutsche Bankin lähes 56 000 teoksen taidekokoelma on tällä hetkellä teosmäärältään maailman suurin. Suuret ovat myös pankin taideosaston vuosibudjetit ja erilaiset taidekasvatusohjelmat. Kunst privat!-viikonlopun aikana eniten yleisöopastuksia olikin Deutsche Bankissa, jossa vedettiin kuusi 10 hengen ryhmää kerralla. Pääkonttoriin sijoitetut n. 1800 teosta on ryhmitelty kerroksittain maanosien ja taiteilijoiden kansallisuuksien mukaan. Kokonaisuutta hallitaan mm. värikoodein, jotka toistuvat kokoelman esitteissä. Myös neuvotteluhuoneita on nimetty taitelijoiden nimien mukaan. Deutsche Bankin pääkonttorissa suomalaistaiteilijoista Anni Leppälä on saanut  Pilvenpiirtäjissä liikkuminen avasi konkreettisesti silmäni Suomessa toimivien yritysten taidehankintojen vähentymiseen. Kotimaiset yritykset perustelevat teoshankintojen hiipumista lasiseinäisen postmodernin arkkitehtuurin ja avokonttoreiden yleistymisellä. Osittain seinäpinnan väheneminen pitää paikkansa, mutta asia ei ole näin suoraviivainen. Frankfurtin pilvenpiirtäjien sisätiloissa on yllättävän runsaasti läpinäkymätöntä ja seinille kiinnitettävien teosten kestävää seinäpintaa. Pilvenpiirtäjien sisätiloja on ryhmitelty siten, että avokonttoritilat ovat inhimillisen kokoisessa mittakaavassa, jolloin käytävätilaa ja neuvotteluhuoneita on paljon. Eräässä yrityksessä oli ripustettu öljyvärimaalauksia kaarevalle seinäpinnalle ja paloturvallisuusohjeiden noudattamiseksi rappukäytäviin oli hankittu siirreltävien teosten sijaan seinämaalauksia. Osa pilvenpiirtäjissä toimivien yritysten taideteoksista on paikkasidonnaista taidetta, jota on tilattu jo rakennuksen suunnitteluvaiheessa.

Yritysten kiinnostus taiteiden tukemiseen muuttuu yleensä nopeasti yleisen taloudellisen tilanteen muutosten myötä. Yleinen käytäntö on, että taidetta tuetaan nousukausina ja vastaavasti tuki laskee tai loppuu taantuman aikana. Kiinnostava huomio Kunst privat!-tapahtumassa oli, ettei maailmanlaajuinen talouskriisi näytä toistaiseksi vaikuttavan Frankfurtissa yksityistä taiteentukemista lamauttavasti. Suuryritysten kokoelmiin hankitaan edelleen teoksia, pankkien taidekilpailut jatkuvat ja yleisötyö saa uusia muotoja. Lisäksi Frankfurtissa moni yritys tukee Städelin taidemuseota mm. deponoimalla kokoelmistaan teoksia. Joillakin yrityksillä on myös kaikille avoimia taidekirjastoja sekä henkilökunnalle ja heidän perheilleen suunnattua taidekasvatusta, kuten opastettuja näyttelykäyntejä tai taidetyöpajoja yrityksen taidekasvatustilassa. Eräs syy taideohjelmien pitkäjänteisyyteen löytyy yrityskuvaan liittyvistä tekijöistä. Kuvataiteesta on muodostunut niin erottamaton osa tiettyjen yritysten yrityskuvaa tai brändiä, että suuret muutokset taideohjelmiin saattaisivat vaikuttaa myös yritysten markkina-asemaan. Lisäksi päätökset uusien toimitilojen rakentamisesta tai remonteista on tehty ennen eurokriisin puhkeamista.teoksilleen oman kerroksen ja Ola Kolehmaisen taidetta on sijoitettu tilaan, missä pidetään henkilökunta- ja asiakastilaisuuksia. Saksassa yrityskokoelmien pedagoginen ja viestinnällinen käyttö on ammatillisempaa verrattuna kotimaisiin yrityskokoelmiin. Saksassa suuryritykset antavat taidekokoelmilleen sisustusta suuremman arvon. Ne yritykset, jotka pitävät taidetta liiketoiminnan tukena, budjetoivat vuosittain kokoelmaan ja sen käyttöön varoja sadoista tuhansista euroista miljooniin euroihin. Keskieurooppalaisten ja pohjoisamerikkalaisten yrityskokoelmien ammatillistuminen 1980–90-luvulla toi yrityksiin taidehistorioitsijat sekä museoista lainatut kokoelmanhallinnan, taiteen esittämisen ja taidekasvatuksen käytännöt. Säännöllisten kokoelmaesittelyiden ja Kunst privat!-viikonlopun lisäksi saksalaisyritysten taideohjelmia esitellään teoskuvineen yritysten internetsivuilla tai omissa gallerioissa. Gallerioiden vaihtuvista näyttelyistä ja avajaisista tiedotetaan säännöllisesti uutiskirjeillä. Yksikään kotimainen yritys ei käytä näyttelytoiminnastaan kertovia uutiskirjeitä ulkoisen viestinnän välineenä. Kokoelman ammatillistumisen taso vaikuttaa myös yrityskokoelmien sisältöihin. Näin Frankfurtissa käsitetaidetta ja mediataidetta, joita on niukasti kotimaisissa yrityskokoelmissa. Yritysten taideohjelmien ammatillistumisen kääntöpuolena on, että kokoelmien ammatillistuminen tuottaa tietynlaista samankaltaisuutta. Samankaltaisuus näkyi myös tutustumiskohteissani. Saksalaispankkien taidekokoelmat ovat nykyisin sisällöltään korostuneen kansainvälisiä ja taideohjelmat pitkälle tuotteistettuja tai konseptoituja. Valokuvataidetta oli kaikissa tutustumiskohteissani ja väistämättä mieleen tuli, että ollakseen merkittävä taiteenkerääjä kansainvälisessä elinkeinoelämän kontekstissa, on yrityksen kokoelmassa oltava jotain paikallista, jotain kansainvälisesti tunnettua ja taloudellisesti arvokasta taidetta sekä uutta valokuvataidetta. Valokuvataiteen suosiosta ovat muutamat suomalaisetkin taitelijat hyötyneet. Helsinki Schoolin taiteilijoiden teoksia on mm. Deutsche Bankin ja DZ Bankin kokoelmissa.

Moni yritys on hankkinut kokoelmaansa myös eri ilmaisuvälineillä tehtyjä teoksia, jotka kuvaavat Frankfurtin pilvenpiirtäjäaluetta, ja aasialaisten taitelijoiden teoksia oli sijoitettu rakennuksissa vastaanottotiloihin. Esimerkiksi sveitsiläispankki UBS:n Frankfurtin toimitilojen taiteen nykyisessä ripustuksessa pääpaino on saksalaisella ja kiinalaisella nykytaiteella. Frankfurtin Mainhattanin alueen pilvenpiirtäjissä ei hoideta yksityishenkilöiden päivittäisiä pankkiasioita, vaan asiakaskunta koostuu suursijoittajista ja business-to-business -asiakkaista. Aasialaiset liikemiehet ja -naiset näkyivät myös kaupungin katukuvassa. Kansainvälistymistä alleviivaa sekin, että globaaleilla markkinoilla toimivien yritysten kokoelmiin sisältyy usein maapalloaiheisia teoksia.

Frankfurtin kaupungin vetovoimaisuutta pyritään vahvistamaan kulttuurimatkailun ja näyttävän mediajulkisuuden keinoin. Euroopan keskuspankin ja suurten saksalaispankkien pääkonttoreiden pysyminen kaupungissa tai ammattitaitoisen henkilöstön sitoutuminen eivät ole itsestäänselvyyksiä nopeasti muuttuvassa maailmassa. Alueen poliitikot ja yritykset ovat selvästikin perehtyneet Richard Floridan näkemyksiin nk. luovasta luokasta. Yrityskokoelmien avointen ovien viikonloppu tukee osaltaan luovan luokan rekrytointia, sillä taiteen varjolla tarjoutuu tilaisuus esitellä yrityksen toimintafilosofiaa ja toimitiloja aulaa pidemmälle. Keskustelin Kunst privat!-tapahtumaan ensimmäistä kertaa osallistuvan yrityksen edustajan kanssa esittelykierroksille ilmoittautuneiden henkilöiden taustoista. Hän totesi ryhmien koostuneen lähiseudun asukkaista ja bisnesväestä, mutta ei yrityksen asiakaskunnasta. Tapahtuman ennakkoilmoittautumisen vuoksi yritykset saavat esittelykierroksille osallistuvien nimet ja yhteystiedot etukäteen, joten opastuksia suunnittelevat pystyvät huomioimaan yleisön profiilin. Kuten muidenkin suurten taidetapahtuminen näkyminen mediassa ennakolta on lisääntynyt, oli Kunst privat! -viikonlopun uutisointi jo tapahtuman ilmoittautumisaikana runsasta paikallisessa mediassa.

Muutamat Frankfurtissa sijaitsevat yritykset järjestävät myös säännöllisiä arkkitehtuurikierroksia toimitiloissaan. Pilvenpiirtäjistä avautuvat kaupunkimaisemat toivatkin hetkeksi esille Frankfurtin kauniin puolen ja saivat kaupungin mittavat sosiaaliset ongelmat näyttämään pieniltä. Kävin keväällä kahdesti Frankfurtissa täydentämässä väitöskirjani empiiristä aineistoa ja tutkimukseni ohella mieleeni nousivat taidehistorioitsijoiden koulutukseen liittyvät kysymykset. Tahitin aikaisemmissa numeroissa (02/2012, 02/2011 ja 01/2011) on kirjoitettu ansiokkaasti alan koulutuksesta ja tulevaisuuden työelämän tarpeista. Keskustelu on kuitenkin ollut pääosin yliopisto- ja museopainotteista. Museot ja julkinen sektori ovat todennäköisesti keskeisiä työllistäjiä tulevaisuudessakin, mutta yhä kaupallisemmaksi muuttuneessa elämismaailmassamme olisi opiskelijoiden hyvä tutustua myös sitä edustaviin organisaatiokulttuureihin. Taloudellista voittoa tavoitteleva yritys on hyvin erilainen työympäristö ja yhteistyökumppani verrattuna julkisiin taidelaitoksiin. Taiteen sponsorointi tai muu yritysyhteistyö saattaa kohdata vastavalmistuneen maisterin jo ensimmäisessä työpaikassa, jolloin yhteistyön onnistuminen edellyttää toisen osapuolen toimintakulttuurin tuntemista, tai vähintään halua ymmärtää sitä. Esimerkiksi aluetaidemuseoissa ei välttämättä ole kaupallisen koulutuksen hankkinutta henkilöä, joka vastaisi yritysyhteistyöstä, vaan työ sisällytetään museoammattilaisen tehtäviin. Yliopistojen strategioissa ja taidehistorian opetussuunnitelmissa kannustetaan kansainvälistymiseen, elinikäiseen oppimiseen ja työelämätaitojen kehittämiseen. Sopisiko näihin tavoitteisiin vaikkapa opiskelijaprojektina toteutettu ja ulkopuolisella rahoituksella kustannettu ekskursio kansainvälisille taidemessuille tai yrityksen taidegallerian asiakastilaisuuteen?
Kaisaniemenkadun varteen on valmistunut uusi talo. Helsingin yliopiston keskustakampuksen kirjastot saavat arkkitehti Vesa Oivan johdolla suunnitellut tilat, jotka mullistavat opiskelijoiden ja tutkijoiden elämän. Kaisa-kirjasto on jo ennen avajaisia saanut osakseen aivan riemastuneita kiitoksia. Komeasti piirretyt ja kauniisti rakennetut punatiilijulkisivut houkuttelevat ohikulkijaa monista ovista. Sisustusliike ja ruokakaupppa eivät riitele kirjaston päätilojen akateemisen merkityksen kanssa. Katukuvaa hallitsevat monumentaaliset kaaret ja syvä ruutureliefi.  Kirjaston suuresta ikkunasta pilkottavat sisätilojen valkoiset kaaret. Kaikki kutsuu astumaan sisään. Monenmoisten tilojen jäsentely kahden kadun väliin valmiiksi tiheästi rakennettuun kortteliin on mestarillinen.

Kaisa-kirjasto tekee kunniaa Kaisaniemenkadun historialle. Eliel Saarinen suunnitteli 1910-luvulla sen vanhan ruutukaavan puhkaisevaksi diagonaaliseksi Murtokaduksi.  Tarkoitus oli paitsi vauhdittaa uuden rautatieaseman lupaamaa vilkasta liikennettä myös rikastuttaa kaupunkikudosta Lontoon Regent Streetin tapaisella valtaväylällä, jonka varteen suuryritykset rakentaisivat pääkonttorinsa ja valtio jopa uuden oopperan. Hanke oli liike-elämän ja Saarisen idea, joka tuskin olisi maaliskuussa 1914 saanut kaupunginvaltuuston hyväksyntää “under ljudligt bifall från åhörarläktarna” ilman suunnittelijan taitavaa lobbausta ja kansainvälistä mainetta.

Arkkitehti -lehdessä julkaistuissa sisäkuvissa muodikkaat daamit jaloittelevat oopperan lämpiön pylväiden keskellä. Yhtenäisiksi hahmoteltuja julkisivusuunnitelmia löytyy maistraatin vanhasta piirustusarkistosta. Saarinen oli ottanut tonttien omistajilta sitoumuksen, että nämä toteuttavat rakennuksensa hänen suunnittelemaansa yhtenäiseen tyyliin.

Levottomat ajat lykkäsivät kadunvarsien rakentamista, mutta esimerkiksi uuden kirjaston ikkunasta lähinnä näkyvän punatiilisen kulmatalon vanhimmat piirustuksset Saarisen julkisivuhahmotelmia, vaikka sen varsinaisena arkkitehtina 1923–24 oli Elias Paalanen.

Punatiilisen mahtikadun historiasta tuli takelteleva, kuten 1971 kirjoittmassani pikkututkielmassa olen selvittänyt, mutta uuden kirjaston avajaisissa voi kuvitella Eliel Saarisenkin nostavan kunnioittavasti lasiaan.

Keskustakirjasto tarjoaa yliopistolaisille uudenlaisen työympäristön, jossa vapaan mielennouteen mukaan tapahtuva seikkaileminen kirjahyllyjen salaperäisten aarteiden parissa taitaa jäädä historiaan.  Tiedon valtatiet kutsuvat monen portin kautta humanistejakin verkkojen agoralle.

Helsingin yliopiston taidehistorian kirjasto, jota viime vaiheessa kutsuttiin tärkeän lahjoittajan mukaan Sireniaksi, oli monille sukupolville tiedon kotipesä päärakennuksen ylimmän kerroksen eteläpäässä.

Kirjat oli järjestetty tieteenalan erityisluonteen pohjalle rakentuvan systematiikan mukaan.  Hyllyt olivat selailijan paratiisi. Sieltä löysi aina enemmän kuin osasi etsiä. Avoimessa kirjastossa opettaja pystyi neuvomaan opiskelijaa kulloinkin ajankohtaisessa ongelmassa ja samalla avata sen tutkimushistoriaa. Kysyin joskus opiskelijalta, miksi tämä tarttui juuri siihen kirjaan, jota hän oli kuljettamassa lukupaikalleen. Muutamalla kuiskatulla lauseella pystyi suosittelemaan muita tärkeitä kirjoja. Usein oli myös tärkeää mainita kokoomateoksesta, jossa tuore artikkeli päivitti puoli metriä vanhempia kirjoja.

Humanistin on äärimmäisen tärkeää tajuta opintojen alusta pitäen tiedon historiallisuus. Huomasin usein, että lukio ei tätä ymmärrystä anna, vaikka se internetin hallitsemassa maailmassa on tärkeämpää kuin koskaan. Päiväämätön ja tarkistamaton tieto on silppua, joka johtaa koomiseen eklektismiin. Tiedonhallinta on entistä vaikeampaa, eikä sitä helpota kirjojen kaikkoaminen näköpiiristä. Taidehistorian kirjastossa tiedonhakuun opetettiin kirjojen keskellä.  Taidehistoriaa hallitsevien kirjastoammattilaisten antama opetus rohkaisi opiskelijat ja tutkijat digitaalisillekin poluille.

Muistelen haikeana hetkiä ja tunnelmia taidehistorian kirjastossa, hyllyjen välissä ja ylävarastojen käytävissäkin. Opiskelijat eivät helposti kysyneet mitään, mutta kukaan ei kehdannut kieltäytyä vanhemman kollegan tarjoamasta avusta. Seminaarisaliinkin oli helppo käydä tarpeen mukaan nappaamassa kirjoja hyllyistä.

Interaktiivinen oppimisympäristö koostui yli 150 vuoden aikana kerrostuneista elementeistä: tietokoneet ja antiikin veistosten kipsivalokset olivat samoissa tiloissa arvokkaiden vanhojen ja uusien kirjakokoelmien kanssa.

Kirjasto toimi myös symbioosissa kuvakeskuksen kanssa.  Kirjaston aineistoa oli helppo kuvata ja skannata päivittäin erilaisiin käyttötarkoituksiin. Nyt kun koko maailma hukkuu kuviin ja kaikki visualisoituu, taiteen tutkimuksen kohdalla kuvien hankkiminen ja  tekijänoikeuksia kunnioittava käyttö käy yhä kömpelömmäksi.  Lisäsin juuri tietokoneeni kirjanmerkkeihin ARTstorin. Kuvien näkeminen ja luentokäyttö helpottunee tällaisten järjestelmien kautta kohtuullisen nopeasti, mutta julkaistavien kuvien hankinnan en ole kuullut helpottuneen.

Muistelen haikeana aikaa, jolloin reprosin itse taidehistorian laitoksen pienessä pimeässä huoneessa lukion taidehistorian oppikirjaan kuvia mistä vain.  Kustantaja lupasi maksaa laskut, jos joku tulisi vaatimaan korvauksia tekijänoikeuksista. Tunnustan rikoksen, koska vanhentuneen kirjan amatöörimäisesti reprottujen ja kurjasti painettujen kuvien selailukaan ei varmasti ketään enää kiinnosta.

Vanhempi tutkija herkistyy helposti miettimään elämänsä työympäristöjä.  Menneen ajan rakkaita kotipesiä muistelee ikuisesti haikealla lämmöllä, vaikka kuinka selitettäisiin, että ne ovat paitsi kalliita myös auttamattoman vanhanaikaisia.  Taitaa olla pakko jättää sentimentaalinen kaiho, avata silmät apposen auki ja astua uteliaana uudelle agoralle, avoimen oppimisen maisemiin ja opetella suunnistamaan uudessa maastossa. On siinä oma jännityksensä.  Onneksi agora on kaunis.  Haluan lukea lehtiä nojatuoleissa sen ison ikkunan äärellä, vaikka niitä paikkoja varmaan joutuu jonottamaan.

Mukava tuoli kauniissa tilassa ja valossa olkoon kotipesäni agoralla, mutta missä on taidehistorian pesä?
Johanna Vuolaston pietististä kuvaa käsittelevässä tutkimuksessa paneudutaan 1600- ja 1700 -luvun pietistisiin kuviin hartauskirjojen kuvitusten sekä kirkkojen ja kartanoiden esimerkkitapausten avulla.

Mitä mahtaa merkitä pelkistettyyn maisemaan kuvattu pallo tai siivekästä sydäntä kantava etana? Onko mehiläispesällä ja sen ympärillä pörräävillä mehiläisillä muukin tehtävä kuin havainnoida luonnonilmiötä sellaisenaan? Johanna Vuolaston väitöskirja käsittelee pietististen kuvien symboliikkaa kirjankuvituksissa sekä kirkollisessa ja profaanissa taiteessa 1600- ja 1700-luvulla. Vuolasto osoittaa, että katsojalleen arvoituksina näyttäytyvät kuvat sisältävät moniulotteista symboliikkaa, joka avautuu kuvan tekstiyhteyden ja pietistisen ideologian tuntevalle katsoja-lukijalleen. Maisemaan kuvattu maailmankaikkeuden pallo eli globus sai merkityksen Jumalan asemasta luomakunnan keskellä. Siivekästä sydäntä kantava etana puolestaan kuvasi ihmisen kulkua Jumalan johdattamana. Mehiläispesään kätketty hunaja oli Jumalan salattu aarre uskoville.

Tutkimuksen tavoitteena on tutkia mikä embleemi on, miten se liittyy pietismiin, millaisia pietistiset kuvat olivat sekä miten ne kehittyivät ja levisivät. Pietismi oli uskonnollinen liike, joka syntyi Saksassa 1670-luvulla Philipp Jakob Spenerin (1635–1705) toiminnan seurauksena. Liikkeelle oli keskeistä myös saksalaisen teologi Johann Arndtin (1555–1621) kirjoitukset, jotka julkaistuina levisivät niin pietistien kuin puhdasoppisten luterilaistenkin käyttöön. Pietismissä sekä arndtilaisessa hurskauselämässä keskeistä oli henkilökohtaisen uskonnollisen elämän korostaminen, kristityn rakkaus Kristukseen sekä elämä hänen yhteydessään. Henkilökohtaisen hurskauselämän painotus vaikutti myös pietistisiin kuviin. Niissä käsiteltiin hyvin abstraktia ja vaikeasti kuvattavaa teemaa – Jumalan ja ihmisen välistä suhdetta sekä uskovan hurskauselämää. Haasteellista tematiikkaa toteutettaessa turvauduttiin kuvaa ja tekstiä yhdistäviin embleemeihin, jotka koostuivat kuvasta, otsikosta ja alaotsikosta. Embleemit olivat 1600- ja 1700-luvulla väline yksityiseen hartaudenharjoitukseen sekä pietistiksi tunnistautumiseen samanmielisten joukossa. Esitystavan vaikeaselkoista symboliikkaa on vaikea ymmärtää ilman kuvien kirjallista yhteyttä. Tutkimus jakautuu kolmeen päälukuun, joissa käsitellään pietismiä historiallisessa kontekstissa, pietististä kirjankuvitusta sekä pietistisiä kuva-aiheita profaaneissa ja julkisissa tiloissa, siis kartanoiden ja kirkkojen sisustuksissa. Tutkimusmenetelmä on panofskylainen ikonografia laajassa aikalaishistoriallisessa kontekstissa. Kuvia tutkitaan teologisessa, kirjallisessa jasuhdeverkostojen viitekehyksessä sekä aikalaistekstien avulla. Tutkimus nojautuu myös kansainväliseen embleemitutkimukseen.

Ensimmäisessä luvussa Pietismi, henkilökohtainen hurskauselämä Vuolasto taustoittaa kuvatutkimusta selvittämällä pietismin historiallista kontekstia – sen lähtökohtia Saksan luterilaisessa kirkossa 1500- ja 1600-lukujen vaihteessa, Johan Arndtin asemaa suuntaukseen vaikuttaneena teologina sekä arndtilaisen hurskauselämän leviämistä suurvaltakauden Ruotsiin. Tämä tapahtui 1600-luvun puolivälin jälkeen ensin aateliston ja myöhemmin 1700-luvulla suurvaltakauden sotiin osallistuneiden karoliiniupseereiden kautta. Lisäksi Vuolasto käsittelee pietismin kirjallista viitekehystä, sillä Ruotsin valtakunnassa harjoitetusta kirjasensuurista huolimatta hartauskirjallisuus välitti kiellettyjä pietistisiä aatteita varsin tehokkaasti. Nykyisen Suomen alueella pietismi kotiutui Turkuun, Lounais-Suomeen, Itä-Uudellemaalle ja Pohjanmaalle. Vuolaston ensimmäisessä luvussa esittämät näkökulmat ovat tuttuja aiemmasta kotimaisesta pietismiä koskevasta tutkimuksesta.

Toinen luku Emblematiikka – pietistisen kuvan synty on tutkimuksen varsinainen ydinosa, joka tuottaa uutta tietoa pietistisestä kuvasta, sen luonteesta ja symbolimerkityksistä. Luvussa käsitellään Johan Arndtin kuvakäsitystä, embleemin syntyä ja kehitystä sekä Arndtin kirjojen kuvitusten muutosta pietistisen kuvakäsityksen avaimena. Toisen pääluvun päättää kaksi erillistä ekskurssia pietististen kirjojen frontispiisestä eli esiökuvista sekä radikaalipietistisestä kuvastosta.

Johan Arndtin kuvakäsitystä käsittelevä luku on kiinnostava, koska uskonnollisia kuvia koskevia tai niitä määritteleviä 1600- ja 1700 -luvun aikalaisteorioita on tutkittu vähän jos tuskin lainkaan pohjoismaisessa taidehistorian tutkimuksessa.

Johan Arndtin kuvakäsitys perustui tämän Ikonographia (1597) teokseen, joka loi pohjan kristilliselle embleemiteorialle. Protestanttisen uskonpuhdistuksen ja roomalaiskatolisen vastauskonpuhdistuksen jälkimainingeissa myös Arndt protestanttina otti osaa kuvista käytyyn keskusteluun. Ikonographiassa Arndt asettui kuvakielteisten kalvinistien ja vastapuolelle luetun roomalaiskatolisen kirkon kuvateorioita vastaan muotoillessaan perusteet kuvien ja symbolien käytölle. Luterilaisilta oli peräisin ajatus, ettei kirkkojen koristelua tarvinnut kieltää, jos kuvia ei käytetty palvonnan kohteina. Kristillisen alkuseurakunnan esimerkki puolusti kuvien sallimista. Arndt piti kuvia tärkeinä myös teologisesti sillä embleemit olivat kuin hieroglyfejä, jotka paljastivat luontoon kätketyn Jumalan viisauden. Kuvien perustana olivat raamatulliset esimerkit unista ja näyistä jumalallisten ilmoituksen välineinä. Kuvat Arndt ryhmitteli Jumalasta, luonnosta tai historiasta lähtöisin oleviin kuviin. Jumalasta lähtöisin olevat kuvat verhoutuivat mystiikkaan ja luonnon kuvien kautta selitettiin jumalallisia asioita.

Embleemien historian katsotaan varsinaisesti alkavan italialaisen lakimiehen Andrea Alciatin (1492–1550) vuonna 1531 julkaistusta Emblematum Liber -teoksesta. Embleemeistä muotoutui 1500-luvun kansainvälinen uutuus. Innostus uuteen ilmaisutapaan levisi Ranskaan, Alankomaihin, saksankielisiin maihin ja Britanniaan. Uskonnollisten teemojen lisäksi embleemeissä esiteltiin muun muassa moraalisia, poliittisia tai rakkauteen liittyviä sisältöjä. Embleemikirjallisuutta käännettiin myös useille eri kielille. Protestanttisen emblematiikan keskukseksi muotoutui 1600-luvun kuluessa Nürnberg, jonne perustettiin vuonna 1644 jopa asiaan vihkiytynyt järjestö Hirten- und Blumen Orden an der Pegnitz. Järjestöön liittyneet oppineet olivat keskeisessä asemassa embleemien suunnittelussa ja julkaisussa. Nürnbergissä suunnitelluissa embleemeissä uuteen esitystapaan yhdistyi narratiivinen kuvallisen kerronnan perinne. Toisin sanoen kertovat kuva-aiheet olivat osa symbolisia kuvia ja niihin liittyviä tekstejä.

Johan Arndtin kirjojen kuvitusta ja siinä tapahtunutta muutosta Vuolasto tutkii Arndtin vuosien 1600–1800 aikana painettujen hartauskirjojen avulla. Kahdensadan vuoden aikana eri maissa painettu kirjallisuus löytyy Kansalliskirjaston kokoelmasta. Arndtin kirjallisen tuotantoon keskittyminen on perusteltua, koska hän vaikutti embleemiteorian muotoutumiseen ja hänen kuvitettuja teoksiaan julkaistiin paljon. Arndt oli suosittu, joten kirjojen mukana uudenlainen kuvitustapa levisi laajalle. Aikarajaus on myös riittävän pitkä kuvituksissa tapahtuneiden muutosten tarkasteluun. Lisäksi 1600- ja 1700-luvun kuvaston tuntemuksessa on edelleen tutkimuksellisia aukkoja, joten uutta tutkimuskohdetta on motivoitua lähteä tutkimaan juuri kirjankuvituksista, jossa opilliset yhteydet ovat selkeästi osoitettavissa.

Vuolasto on tehnyt kattavan työn käydessään läpi Arndtin kirjallisuuden kuvituksen. Tutkimusmateriaalin muodostaa 1800 kirjankuvituskuvaa. Erilaisia teemoja ja symboleja Vuolasto kategorisoi yhteensä 145 kappaletta ja niistä on laadittu selvitys tutkimuksen lopusta löytyvään liitteeseen. Laajasta tutkimusaineistosta tarkasteluun ovat valikoituneet kaikkein suosituimmat kuva-aiheet. Näitä ovat muun muassa enkeleihin ja valoon liittyvät metaforat. Valoon liittyvässä kuvituksessa esiintyvät muun muassa aurinko, valonsäteet, peili ja kynttilät. Valo saa useita erilaisia merkityksiä nukkuvia herättävänä, Jumalan hyvyyden kuvaajana sekä ihmisen sieluun liittyvänä Jumalan palavana armovalona. Aurinko puolestaan symbolisoi Kristusta. Suosittu aihe Arndtin hartauskirjojen kuvituksena oli kirja ihmisen sielun symbolina. Universumin rakenteet paljastavat maailmankaikkeuden kuvat esitettiin abstrakteina sisäkkäisinä kehäaiheina. Suosittuja aiheita ovat niin ikään hyveiden naishahmoiset personifikaatiot. Arndtin rakkaussymboliikkaan kuuluivat sydämeen, tuleen, palamiseen ja magneettiin liittyvät aiheet. Myös luonnon kuvauksilla, esimerkiksi maisemilla, luonnonilmiöillä tai puilla oli kristillisiä symbolimerkityksiä. Tutkimuksen aikaisemmissa osioissa Vuolasto tekee selkoa pietismille tyypillisestä sydänsymboliikasta. Tutkimuksen kuvamateriaali on todella kiinnostava. Lukija pääsee kuvituksen kautta tutustumaan lähes ennennäkemättömään aineistoon. Tuskin monikaan vaivautuu selailemaan vanhoja kristillisiä hartauskirjoja tieteellisten kirjastojen erikoislukusaleissa nähdäkseen kuvia, jotka ovat olleet osa 1600- ja 1700-luvulla niin aateliston kuin lopulta tavallisen kansan visuaalista kulttuuria. Nämä kuvat olivat välineitä henkilökohtaisessa hurskauselämässä ja poikkeavat myös evankelis-luterilaisen kirkon 1600- ja 1700-luvulla suosimista kuva-aiheista.

Myös Arndtin varhaisemmassa kirjankuvituksessa esiintyi kertovaa kuvitusta. Aiheet kehittyivät symbolisiksi 1670-luvulta lähtien eli pietistisen liikkeen syntymän aikoihin. Myös Arndtin varhaisemmassa kirjankuvituksessa esiintyi narratiivista kuvitusta, mutta kuvat kehittyivät symbolisiksi 1670-luvulta lähtien eli pietistisen liikkeen syntymän aikoihin. Narratiiviset aiheet nousivat myöhemmin uudelleen suosioon.

Vuolasto tulkitsee kirjankuvitusta osana embleemeihin liittyviä tekstejä sekä hartauskirjojen tekstejä. Kuva-aiheisiin liittyvät tekstit ja Raamatun jakeiden viittaukset ovat oleellisia kuvien merkitysten tulkinnassa. Tutkimus antaa ymmärtää, että pietististen kirjojen tekstit ja kuvat toimivat saumattomasti yhdessä toistensa merkityksiä avaten ja vahvistaen. Kirjankuvitus laadittiin siten todella kiinteässä suhteessa siihen tekstiympäristöön, jossa se esitettiin. Lieneekö kyse pietistisen kuvan ja tekstin ominaispiirteestä, sillä kokemukseni mukaan saman ajan evankelis-luterilaisen kirkon käyttämien kuva-aiheiden tulkinta tekstiyhteyksissä ei suinkaan tarjoa selkeää ja vaivatonta tutkimusympäristöä, vaan useiden erilaisten toistensa kanssa rinnakkaisten, vaihtelevien tai jopa ristiriitaisten ja keskenään kilpailevien tulkintojen hetteikön.

Arndtin kirjankuvitusta käsittelevän luvun olisi voinut toteuttaa myös esimerkiksi käsitehistoriallisesta näkökulmasta. Analyysi olisi tässä tapauksessa keskittynyt erilaisten teologisten käsitteiden ja niiden erilaisten kuvallisten ja tekstuaalisten representaatioiden tulkintaan. Ratkaisu olisi mahdollistanut teologisen käsitteenmuodostuksen syvällisemmän analyysin sekä tuonut esiin valittuihin käsitteisiin liittyvät erilaiset emblemaattiset variaatiot.

Kolmannessa luvussa Vuolasto laajentaa tutkimusta kirjankuvituksesta aateliston koteihin ja kirkkoihin tehdyillä ja pietistisiksi tulkittavilla kuvilla. Tarkasteluun on valikoitunut kreivi Magnus De la Gardien (1622–86) Venngarnin (1665) ja Läckön (1668) linnankirkkoihin maalauttamat laajat embleemisarjat. Kotimaisista esimerkeistä esittelyyn ovat valikoituneet Sarvilahden kartanon kaksi emblemaattista kattomaalausta. Ne on attribuoitu Lorenz Creutzin ennen vuotta 1676 maalauttamiksi, vaakaa sekä vertavuotavaa Kristusta esittäviksi aiheiksi. Kirkkojen sisustuksista esitellään tarkemmin Elimäen (1632–79), Tornion (1748–54) ja Anjalan (1756–98) kirkkojen koristelu. Ne Vuolasto näkee osoituksina arndtilaisen hurskauselämän vakiintumisesta kotimaassa. Elimäellä ja Anjalassa sisustuksen lahjoittivat pietistisen Wrede-suvun edustajat. Lisäksi Anjalassa paikkakunnan kirkkoherra David Starckilla oli suhteita Itä-Uudenmaan kartanopietisteihin. Torniossa pietistisistä kuva-aiheista keskeisimpiä ovat penkkikortteleiden seinäkkeiden ja ovien peileihin toteutetut puu-aiheet. Pohjanmaalta pietistisiä vaikutteita tutkija löytää Uusikaarlepyyn, Luodon, Alavetelin, Närpiön sekä Kaukolan kirkkojen sisustuksista. Näiden osalta kuva-aiheet ohitetaan maininnalla. Keskeisin tutkimuksesta avautuva ongelma on luterilaisen ja pietistisen kuvaston välinen rajanveto. Kaikki väitöskirjassa pietistisinä esitetyt aiheet eivät mielestäni sitä ole. Tällaisia sekä luterilaisille että pietisteille yhteisiä kuva-aiheita olivat muun muassa enkelit, naishahmoina esitetyt erityisesti kristilliset hyveet Usko, Toivo ja Rakkaus, kirjojen frontispiiseissä pääkalloin ja mustalla paarivaatteella koristetut ruumisarkut, frontispiisien narratiivit eli kertovat kuva-aiheet, kuningas Daavidia esittävät aiheet, Jumalan Karitsa eli Agnus Dei, poikasiaan rintaverellä ruokkiva pelikaani sekä teologisten kirjailijoiden muotokuvat, joissa henkilö esitettiin avoin kirja kädessään. Myös kirkollisissa maalauksissa kuva-aiheiden ja erilaisten inskriptioiden yhdistäminen oli täysin tavallista keskiajalta vielä luterilaiselle 1700-luvulle. Tästä voisi päätellä, että myös pietistit käyttivät kirjojen kuvituksissa omana aikanaan yleisiä ja tavallisia kuva-aiheita. Sen sijaan, että tässä yhteydessä yrittäisi määrittää, mikä oli pietististä, voisi paremminkin kysyä, millaisia tulkinnallisia eroja aiheet saivat puhdasoppisessa tai pietistisessä viitekehyksessä?

En myöskään ole valmis pitämään Elimäen kirkon raamatullisin kuva-aihein ja inskriptioin koristettua barokkialttarilaitetta ja saarnatuolia pietististä hurskauselämää edustavana. Niiden raamatulliset kuva-aiheet ja allegoriset figuurit sekä kuvien yhteyteen liitetyt inskriptiot olivat tuttuja myös oman aikansa luterilaisessa miljöössä. Niin ikään Anjalan kirkon alttaritaulun yksityiskohdat kuten avoin kirja, laintaulut, alttarilaitetta ja saarnatuolia kehystävät draperiat, suitsukeveistokset sekä Agnus Dei olivat tuttuja luterilaisille. Suhtaudun edelleen epäillen myös Tornion kirkon maalausten luokitteluun pietistisiksi, vaikkakin puu-aiheet olivat pietisteille teologisesti merkityksellisiä. Ongelma on siinä, ettei kirkkojen sisustuksia voi pitää pietistisinä pelkästään yksittäisten kuva-aiheiden tai lahjoittajien pietistisen suuntautumisen perusteella. Kirkkojen sisustuksia tulisi tulkita kokonaisuuksina. Kirkkotilassa yksittäiset kuva-aiheet saavat merkityksensä osana laajempaa sommitelmaa, vuoropuhelussa tilan muiden kuva-aiheiden kanssa. Saman aikakauden evankelis-luterilainen kuvan konteksti olisi auttanut sijoittamaan maalaukset laajempaan yhteyteen, jolloin rajanveto pietistisen ja luterilaisen kuvaston välillä olisi mahdollista. Toki Johan Arndtin hartauskirjallisuuden laaja suosio myös luterilaisten keskuudessa tekee tällaisista luokitteluyrityksistä haasteellisia.

Tutkimuksen kolmannesta luvusta avautuu problematiikka, joka mahdollistaisi tarkemman jatkotutkimuksen. Erityisesti Luodon saarnatuolimaalausten selkeästi pietistinen sydänsymboliikka olisi ansainnut tulla tutkituksi, sillä paikkakunnalla vaikuttanut aatelisto saattaa liittyä maalausten toteutukseen. Samalla alueella oli 1700-luvun jälkipuolella huomattavaa pietististä liikehdintää.

Ongelmallinen on myös tutkimuksessa käytetty kategorisointi narratiivisiin, didaktisiin ja pedagogisiin kuvatyyppeihin, koska ne muodostavat osittain päällekkäisiä luokituksia. Narratiivinen kuva on määritelty tapahtuman kertovana kuvana. Didaktisessa kuvassa merkitykset taas esitetään symbolien avulla ja niillä on tarkoitus ohjailla katsojaa. Pedagoginen kuva, esimerkiksi alttaritaulu, on puolestaan tarkempi opetuksessaan. Toisin sanoen kuva-aihe kirkkotilaan siirrettynä määrittyy pedagogiseksi. Mutta, mikä lopulta on didaktisen ja pedagogisen kuvatyypin ero? Eikö didaktisessa ja pedagogisessa kyse ole lopulta samankaltaisesta kuvan opettavasta merkityksestä. Lisäksi narratiivinen eli kertova kuva voi olla myös didaktinen tai pedagoginen luonteeltaan. Johanna Vuolaston 1600- ja 1700 -luvun pietismin kuvaa käsittelevä tutkimus on tervetullut lisä taidehistorian tutkimukseen. Teologit ovat tutkineet pietismiä jo pitkään, mutta vasta nyt pietistiset kuvat ovat päässeet tarkasteltaviksi. Vuolaston tutkimuksen parasta antia ovat Johan Arndtin kirjankuvituksen laaja tutkimus, joka nostaa monipuolisesti esiin kiinnostavia ja hyvin symbolistisia kuva-aiheita sekä niiden opillisia merkityksiä.

Tutkimus myös laajentaa käsitystä 1600- ja 1700-luvun kuvista ja osoittaa, ettei aikakausien kuvakysymyksiä voi tarkastella vain yhdestä näkökulmasta. Kanonisoidun taidehistorian kirjoituksen mukaan taiteellinen uudistuminen Ruotsin valtakunnassa tapahtui 1600- ja 1700-luvulla taiteesta kiinnostuneiden hallitsijoiden, heitä seuraavan muotitietoisen aateliston sekä ulkomailla opiskelevien taiteilijoiden ja arkkitehtien kautta. Virallisena tavoitteena oli nostaa Ruotsi eurooppalaisten valtioiden vertaiseksi myös taiteellisessa kehityksessä. Vuolaston tutkimus puolestaan osoittaa, että kirjankuvituksen ja henkilökontaktien kautta aivan toisenlaiset kansainväliset kuvauutuudet välittyivät kotimaahan. Pietistiset kuvat tavoittivat leviämiskanaviensa avulla myös alemmat yhteiskuntaryhmät. Arndtin kirjojen laaja suosio puolestaan osoittaa, että kyseessä on hyvin merkittävä visuaalisen kulttuurin alue. Sen vuoksi tämän tutkimuksen ulkopuolelle jääneen Arndtin hartauskirjojen muun kuvituksen toivoisi saavan lisätutkimuksensa. Myös radikaalipietistisistä kuvista lukisin mieluusti lisää.

Vuolaston tutkimus on myös hyvä muistutus siitä, että luterilaisessa, julkisessa kirkkotilassa olevia kuva-aiheita voitiin luterilaisen opin lisäksi tulkita myös pietistisestä näkökulmasta, jolloin analyysi voi tuottaa samasta aiheesta hyvin erilaisia tulkintoja.

Pietistisen emblematiikan tutkimus täydentää myös vanhoihinn kirjoihin liittyvää tutkimusta. Aktiivinen vanhan kirjan tutkimus erityisesti Helsingin yliopistossa luo varmasti jatkossakin pohjaa kirjan kuvitusta käsitteleville tutkimuksille. Myös vuonna 2010 aloitettu kartanoiden arkisto- ja kirjakokoelmia kartoittava hanke Nytt liv i gamla herrgårdssamlingar – Kartanoiden kokoelmat kukoistamaan luo lisää mahdollisuuksia kirjallisuuden levinneisyyden ja kirjankuvituksen tutkimukseen (http://www.sls.fi/kartanot).
Berliini ei ole jugendkaupunki. Arkkitehti ja muotoilija August Endellistä koottu laaja julkaisu havahduttaa kuitenkin lukijan miettimään uudelleen Berliinin asemaa niin jugendin kuin 1900-luvun vaihteen arkkitehtuurin ja muotoilun reformististen virtausten kentällä. Kirja tarjoaa runsassisältöisen tieteellisen artikkelisarjan Endellin monipuolisesta toiminnasta suunnittelijana, taideteoreetikkona ja taidekoulutuksen uudistajana. Samalla se luontevasti istuttaa päähenkilönsä osaksi Berliinin monenkirjavaa kulttuurimaisemaa 1900-luvun kahtena ensimmäisenä vuosikymmenenä.

August Endell syntyi 1871 Berliinissä, mutta vietti nuoruusvuotensa Münchenissä, jossa hän opiskeli filosofiaa ja psykologiaa. Münchenissä Endell myös itseoppineena muotoilijana suunnitteli 1898 ateljee Elviran julkisivun, joka on yksi jugendin historian merkkiteoksista. Muutettuaan Berliiniin 1901 hän perusti pääkaupunkiin arkkitehtuurin ja taidekäsityön suunnittelutoimiston ja pian myös yksityisen taidekoulun. Endell kirjoitti ahkerasti taiteesta, ja useat ajan reformistiset lehdet ja kustantajat julkaisivat hänen estetiikkaa ja taidetta käsiteleviä kirjoituksiaan.

Endell lukeutui Henry van de Velden (1863–1957) ohella Berliinin merkittävimpiin jugendkauden ja ylipäätään saksalaisen jugendin vaikuttajiin. Hän on kuitenkin jäänyt kuuluisia tovereitaan vähemmälle huomiolle. Osin syynä tähän on toteutettujen suunnitelmien vähäinen määrä. Lisäksi useat Endellin rakennukset ja sisustussuunnitelmat ovat myöhemmin tuhoutuneet. Tähänastisen verraten laihan Endell-tutkimuksen aukkoja paikkaa tänä vuonna ilmestynyt kirja, jossa julkaistaan keväällä 2010 Berliinin Freie Universitätin taidehistorian laitoksen järjestämän kansainvälisen August Endell -kongressin esitelmät täydennettynä uusilla esseillä. Kirja toimi myös keväällä 2012 Berliinissä Bröhan museossa järjestetyn näyttelyn Um die Schönheit. August Endell 1871–1925 näyttelyjulkaisuna. Teoksen ovat toimittaneet Berliinin Freie Universitätin professori Christiane Salge, dosentti Gisela Moeller ja tutkija Nicola Bröcker. He ovat myös kirjoittaneet osan kirjan artikkeleista.

Artikkelit on teoksessa ryhmitelty aihepiiriltään kuuteen osioon. Johdantokappaleessa Gisela Moeller ja Christiane Salge peilaavat August Endelliä Berliinin taide-elämää vasten. Vaikka Berliinin katukuvassa jugendilla ei ollut leimaa antavaa roolia, oli Moellerin mukaan jugendilla ja siihen liittyneillä reformiliikkeillä Berliinissä silti huomattava merkitys. Uudenlaisen modernin tilan jäsentelyä ja muotoilua ajoivat osaltaan myös taidesalongit ja galleriat sekä uusia tila- ja muotoratkaisuja kaipaavat liike- ja kauppahuoneistot. Salgen laatima yksityiskohtainen kronologinen Endellin elämänkerta työluetteloineen ja julkaisuineen antaa lukijalle havainnollisen läpileikkauksen päähenkilön elämänkaareen.

Seuraavassa osiossa Helge David ja Robin Rehm valottavat Endellin toimia taideteoreetikkona. Aiemmin Endellin estetiikkaa käsittelevistä kirjoituksista väitellyt ja nykyisin internetin ja sosiaalisen median vaikutusta taiteen havainnoinnin muuttumiseen tutkiva David esittelee artikkelissaan Endellin estetiikkakäsityksen taustoja. Hän korostaa saksalaisfilosofi Theodor Lippsin (1851–1914) tunnestautumisteorian (Einfühlungstheorie) merkitystä taiteilijalle. David palauttaa lukijan mieleen sen, että August Endell sai yliopisto-opinnoillaan Berliinissä, Tübingenissä ja Münchenissä akateemisen koulutuksen nimenomaan filosofian ja psykologian alalle ja että hän oli arkkitehtina ja taidekäsityöläisenä täysin itseoppinut. Endellin mukaan muoto ja väri vaikuttavat järjen ohi välittömästi tunteeseen. Tämän kokemuksen aiheuttama ilo on yhtä kuin kauneus, joka on samalla kaiken taiteellisen toiminnan tavoite. Muun muassa estetiikan, fysiologisen optiikan ja psykologian historiaa tutkiva Rehm jatkaa artikkelissaan Endellin geometrisen ornamentiikan selvittelyä juuri Lippsin estetiikan valossa. Arkkitehti Hermann Muthesiuksen (1861–1927) Japani-suhteita parhaillaan kartoittava Inga Ganzer puolestaan kuvailee artikkelissaan seikkaperäisin esimerkein Endellin ornamentiikkaa ja sisustussuunnittelua suhteessa vuosisadan vaihteessa Euroopassa vaikuttaneeseen japonismiin. Christina Salge asettaa August Endellin ajan taideopetuksen kehykseen. Taiteilijana ja arkkitehtina itseoppineen Endellin opetusmetodit ja -ohjelma taidekäsityöläisten ja arkkitehtien opetuksessa ovat artikkelin keskeinen teema samalla kun Salge hahmottaa lukijalle – niukasti säilyneen materiaalin luomissa puitteissa – Endellin Berliiniin 1904 perustaman ja vuoteen 1914 toimineen Schule für Formkunst -taidekoulun ideologiaa, esikuvia ja merkitystä. Kolmannen kappaleen kirjoittajat esittelevät Endelliä tilan ja muodon luojana. Saksan historiallisen museon pääjohtajanakin toiminut ja historioitsijana laaja-alainen professori Hans Ottomeyer sekä Bröhan museon museonjohtaja Ingeborg Becker valaisevat Endellin roolia huonekalusuunnittelijana. Saksan eri yliopistoissa taidehistorian professorina toiminut Harold Hammer-Schenk selvittää puolestaan artikkelissaan mukaansatempaavasti berliiniläistä taiteilijaryhmittymää Werkringiä, jonka historia on näihin päiviin asti jäänyt tarkemman tutkimuksen ulkopuolelle. Tutkija Anna-Sophie Laugin essee on ensimmäinen merkittävä analyysi Endellin Pohjanmeren rannalle suunnittelemasta ja valitettavasti myöhemmin puretusta parantolarakennuksesta. Dortmundin kulttuurihistoriallisessa museossa työskentelevä Elke Torspecken puolestaan dokumentoi ja arvottaa artikkelissaan Endellin tekstiilisuunnitelmia. Hänen mukaansa tekstiileillä oli Endellin suunnittelun ”kokonaisvaikutuksen” (Gesamtwirkung) käsitteessä keskeinen sija: taiteilijalle pintataide (merkityksessä matot, huonekalukankaat ja tapetit) oli määräävällä sijalla myös taideopetuksessa. Vasta sen jälkeen tuli opinnoissa paneutua tilalliseen taiteeseen huonekaluineen ja viimeisenä askeleena sitä seurasi ympäröivä arkkitehtuuri ja sen suunnittelu. Tämä johti luonnollisesti Endellin korostamaan yhtenäiseen ulko- ja sisätilan muodon luontiin.

Neljännessä kappaleessa esitellään tarkemmin August Endellin merkittävimmät suunnitelmat Berliinissä 1901–1912. Gisela Moeller kuvailee Endellin teatterijohtaja Ernst von Wolzogenille (1855–1934) vuonna 1901 suunnitteleman Buntes Theaterin sisustuksen. Berliinin keskustassa aluksi menestyksekkäästi toiminut ja sisustukseltaan ekspressiivistä ornamentiikkaa tulvinut teatteri oli Saksan ensimmäinen taiteilija-kabaree. Sisustuksen suunnittelu ravintoloineen ja saleineen salli Endellille hänen muoto- ja värifantasioidensa toteuttamisen. Rakennus edusti samalla Berliinin jugendarkkitehtuurin kohokohtaa – valitettavasti se joutui tulen nielemäksi jo muutama vuosi valmistumisensa jälkeen. Hackesche Markt -aukion ja kaupunkijuna-aseman läheisyydessä sijaitsevasta Hackesche Höfestä on tullut vuonna 1997 päättyneen restauroinnin jälkeen yksi Berliinin vetovoimaisimmista turistikohteista Berliinissä. Alun perin asuin-, liike- ja juhlatiloiksi suunniteltua rakennusryhmää tutkinut Monika Laude kuvailee artikkelissaan sen historiaa, tiloja ja myöhempiä muutoksia. Endellin suunnittelema omalaatuinen ornamentiikka ja värimaailma ovat nykyisin näkyvissä vain ensimmäisen pihan julkisivuissa, ravintolassa, teatterisalissa ja muutamissa pienemmissä tiloissa.

Nicola Bröcker läpikäy artikkeleissaan Charlottenburgissa Steinplatzilla säilyneen kerrostalon rakennushistoriaa sekä Endellin Berliinin laita-alueille suunnittelemia maaseututaloja ja huviloita. Asuntoarkkitehtuurin teemalla jatkaa myös arkkitehti Jörg Limberg, joka esittelee Endellin suunnitteleman talo Moosgartenin Potsdam-Babelsbergissä. Oman mielenkiintoisen lukunsa Endellin tuotannossa muodostavat hänen Rudolf Moosille (1866–1951) suunnittelemat Salamander-kenkäliikkeiden sisustukset, julkisivut ja näyteikkunat, joiden historiaa Petra Tücks erittelee artikkelissaan. Omintakeinen Endellin suunnittelukohde oli Berliinin eteläiseen kaupunginosaan Mariendorfiin laatima ravirata katsomoineen ja paviljonki- ja ravintolarakennuksineen. Vuonna 1907 perustetun ja taiteen, teollisuuden ja käsityöläisyyden yhteyttä ajaneen Werkbundin ”funktionalistiseen” henkeen suunniteltu pääkatsomo on myös esimerkki ajan uudenlaisista konstruktiivisista sovellutuksista ja rautarakenteista. Kuten Christine Salge artikkelissaan toteaa, Endellin kiinnostus rautaa kohtaan rakennusmateriaalina tuli selvästi esiin jo tämän aiemmin kirjoittamissa, suurkaupungin rautarakenteiden kauneutta ihailevissa teksteissä. Vuonna 1913 valmistuneiden raviradan rakennusten kautta Endell sai myös kansainvälistä huomiota aikakauden uuden arkkitehtuurin huomattavana edustajana.
Viidennen osion esseet selvittävät Endellin ammatillisia yhteyksiä ja yleisemmin aikalaisarkkitehtuuria Berliinissä. Muun muassa Bruno Paulia (1874–1968) ja Alfred Grenanderia (1863–1931) tutkinut Thomas Steigenberger esittelee artikkelissaan müncheniläisen jugendin vastaanottoa Berliinissä. Hiljattain laajan ja yksityiskohtaisen tutkimuksen Alfred Messelistä (1853–1909) julkaissut Robert Habel selventää puolestaan artikkelissaan Endellin suhdetta ajan merkittävimpiin arkkitehtuurin uudistajiin kuuluneeseen Messeliin. Ehkä Messeliä hieman tuntemattomammaksi jäänyt mutta Berliinissä ajan asuntoarkkitehtuuriin keskeisesti vaikuttanut arkkitehti Albert Gessner (1868–1953) on kaupunkiasuntoja ja vuokratalon typologiaa tutkivan Claudia Kromrein esseen aihe. Niin asujen ja tekstiilien kulttuurihistoriaa kuin laajemmin 1900-luvun arkkitehtuuria ja taidekäsityötä tutkineet Rouven Lotz ja Katja Stromber kirjoittavat yhteisestä artikkelissaan Endellin yhteyksistä Karl Ernst Osthausiin (1874–1921). Osthausin Henry van de Veldeltä tilaama Folkwang-museo Hagenissa (Westfalen) oli ensimmäinen aikalaistaiteelle suunniteltu museorakennus. Osthaus kaavaili Hagenin lähelle myös edistyksellistä puutarhaesikaupunkia tyyppitaloineen. Alueelle ehdittiin ennen ensimmäisen maailmansodan syttymistä pystyttää muutamia rakennuksia tunnetuilta arkkitehdeilta kuten Peter Behrensiltä (1868–1940), Johannes Lauweriksilta (1864–1932) ja van de Veldeltä, mutta Endellin sitä koskevat suunnitelmat jäivät toteutumattomina paperille.

Viimeisessä kappaleessa Alexander Eisenschmidt, Celina Kress ja Matthias Schirren käsittelevät metropolin teemaa. Eisenschmidtin tutkimuksen pääpainoalueet ovat laajemmin arkkitehtoniset suunnitelmat urbaanissa tilassa ja kaupunkien arkkitehtoniset visiot. Tämän julkaisun artikkelissaan hän analysoi näkökulmia Berliinin kehittymiseen metropoliksi. Ajateltujen, rakennettujen ja elettyjen tilojen historiallista kehityskulkua tutkiva Kress hahmottelee Endellin aikaista Berliiniä imaginäärisenä maisemana. Klassisen modernin eturivin tutkijoihin lukeutuva professori Schirren päättää kirjan artikkeliosuuden kirjoituksellaan Endellin oppositioasemasta Berliinin modernismin kentällä.

Teos sisältää laajan ja yksityiskohtaisen, kuvitetun työluettelon August Endellin rakennus- ja sisustussuunnitelmista sekä taidekäsityöhön liittyvistä suunnitelmista. Yli neljäkymmentäsivuisessa liiteosassa on litteroituna valikoima Endellin ennen julkaisemattomia kirjeitä ja muita häneen liittyviä keskeisiä dokumentteja.

Julkaisu on perusteellinen selvitys August Endellin pääosin Berliiniin sijoittuvasta elämänkaaresta. Mutta teos valottaa monitahoisesti myös yleisemmin aikaan liittyviä kehyskertomuksia. Kokoamalla yhteen suuren joukon oman erityisalansa asiantuntijoita toimittajat ovat luoneet kiehtovan artikkelikokonaisuuden, joka tarjoaa monipuolista tietoa aikakauden suunnittelusta ja vaikuttajista. Samalla julkaisu on oivallinen esimerkki tiedon esimerkillisestä ”kierrätyksestä”: asiantuntijoiden kongressista näyttelyn kautta tukevaksi kirjaksi. Runsaasta kuvituksesta ja tyylikkäästä ulkoasusta huolimatta teos ei kuitenkaan toimi perinteisessä mielessä suurelle yleisölle kohdennettuna, selailtavana taidekirjana, vaan lukijan oletetaan perehtyneen jo aiemmin pääpiirteittäin kyseisen ajan muotoilun ja suunnittelun historian.
Englanninkielistä muotoiluhistorian kirjallisuutta on viime vuosina julkaistu taajaan. Listoille ilmestyy antologioita, oppikirjoja ja lukemistoja sekä kausijulkaisuja, eikä uusien tekstien tahdissa meinaa pysyä. Hain apua kokonaisuuden hallintaan keväällä 2012 julkaistusta kirjasta Writing Design – Words and Objects, jonka kustantaja on lontoolainen Berg Publishers.
­
Tartuin kirjaan kohtuullisilla odotuksilla, sillä toimittaja on tunnettu angloamerikkalaisen muotoiluhistorian tekijä Grace Lees-Maffei. Lees-Maffei käsitteli väitöskirjassaan muotoilualan kuluttajavalistuksen vaikutusta kotikulttuuriin toisen maailmansodan jälkeen. Hän toimitti teemasta erikoisnumeron alan ehkäpä vaikutusvaltaisimpaan kausijulkaisuun Journal of Design History, jonka kustantaja on The Design History Society.[1] Lees-Maffei toimii muotoiluhistorian (Design History) apulaisprofessorina University of Hertfordshiressä ja on kuvataiteen ja muotoilun teoriaan suuntautuneen tutkimusryhmän tVAD – theorising Visual Art and Design jäsen. Tässä arvosteltava kirja liittyy Lees-Maffein johtamaan hankkeeseen Writing Design, joka kysyy, miten design ymmärretään ja miten siitä viestitään. Näkökulma on laaja, muotoilualan kritiikistä historiankirjoitukseen ja muotoilijoiden ammattikäytäntöön.[2] Hanke järjesti kansainvälisen konferenssin vuonna 2009[3] ja sen tuloksia on julkaistu Internetissä ja paperilla.[4]

Monimerkityksisen käsitteen ”writing design” voisi kömpelösti suomentaa ”designin kirjoittamiseksi”. Alaotsikko ”Words and Objects” kuvaa toimittajan mukaan sitä, että muotoilu on sekä sanoja että objekteja. Antologiassa halutaan kyseenalaistaa tapa tarkastella esineitä ensisijaisesti kirjoitettujen lähteiden varassa. Esineethän voivat jo itsessään toimia lähteenä esimerkiksi kulttuurista, jolla ei ole kirjoitettua kieltä. Muotoilu ei myöskään pelkisty esineiksi. Jotkut muotoilun tuotteet eivät mahdu objektin kategoriaan kokonsa vuoksi (kaupunki), toiset aineettomuutensa takia (tietokoneohjelma, tuoksu, logistiikka). Design on myös teonsana, joka viittaa ympäristöämme muokkaaviin luoviin prosesseihin. Hankala käsite siis, ja monet ovat pyöritelleet sen merkityksiä ja rajoja. Johdannossa mainitaan muun muassa vuosina 2007–2009 Osakassa toteutettu kattava tutkimus design-sanan etymologiasta ja käytöstä. Tässä kirjassa ei kuitenkaan jäädä pyörimään kehää vaan tartutaan sanoihin tapaustutkimusten avulla. Teorian ja ammattikäytännön suhde on kirjassa pinnalla. Useimmat antologian 19 kirjoittajasta ovat muotoilijoita tai arkkitehteja sen lisäksi, että toimivat opettajina, muotoiluhistorioitsijoina ja kirjoittajina. Kirjoittajat tulevat eri puolilta maailmaa, pääosin kuitenkin Britanniasta. Toimittaja on ottanut mukaan tekstejä sekä tunnetuilta asiantuntijoilta että ”nousevilta” kirjoittajilta. Kirja koostuu 16 artikkelista, jotka on jaettu neljään temaattiseen lukuun. Artikkeleiden aihepiirit ovat lukujenkin sisällä hyvin erilaisia, armeijavaatteiden standardoimisdiskursseista taiteellisen tutkimuksen ongelmiin.

Ensimmäinen luku, ”Righting design – on the reforming role of design criticism” nostaa pöydälle kysymyksen kirjoittamisesta uudistamisen välineenä. Kulttuuri- ja taidehistorioitsija Jeffrey L. Meiklen artikkeli toimii avauksena esitellessään muotoilusta kirjoittamista laajemmassa historiallisessa kehikossa. Meikle on aikaisemmin kirjoittanut teollisen muotoilijan ammatista lähteinään yksinomaan tekstit – tehtaan sisäiset muistiot, tiedotteet ja julkaistut artikkelit. Hän huomauttaa, että alan ammattilaiset Ruskinista ja Morrisista lähtien eivät juuri ole sanallistaneet esineitä. Kirjoittajina designerit ovat suuntautuneet abstrakteihin teemoihin, joista keskeisin on suunnittelija-ammattilaisten merkitys ihmiskunnan moraalisessa ja sosiaalisessa kehityksessä. ”Modernisteille”, kuten Le Corbusier, sanat olivat objekteja merkityksellisempiä ja tähän liittyy manifestinomainen tyylilaji, ”raamatullisuus”. Meikle tiivistääkin, että modernismia voi kutsua ”designin kirjoittamisen” (writing design) kristallisoitumaksi.

Viktoriaaniselta ajalta periytyvä ajatus designin progressiivisuudesta ja modernismin idealisoima ajatus ammattilaisten osallisuudesta teknologiseen utopiaan ovat Meiklen mukaan edelleen voimissaan. Sankarimuotoilija-diskurssia on jatkanut esimerkiksi Paola Antonellin MoMAan kuratoima näyttely Design and the Elastic Mind (2008). Toinen äärilaita löytyy Design Philosophy Papers -julkaisusarjan (2003–) piiristä. Radikaalit designskeptikot Anne-Marie Willis ja Tony Fry kyseenalaistavat ammattisuunnittelijan merkityksen nykyajan monimutkaisissa tuotannon ja teknologian systeemeissä. He maalaavat tumman kuvan hallitsemattomasta tulevaisuudesta, jossa muotoilijat palvelevat järjestelmää. Meikle kysyy ovelasti, eivätkö sekä design-hypettäjät että ammattimuotoilun tuomiopäivän ennustajat lopulta edusta samaa sananpyörittämisen traditiota.

Norjalainen teknologia- ja designhistorioitsija Kjetil Fallan on valinnut artikkeliinsa tapauksen, joka kuvaa länsimaisen designalan kehitystä ammattikuntakeskeisestä kuluttaja- ja kulutuskeskeiseksi. Vuonna 1941 perustettu Bonytt-lehti toimi aluksi suunnittelijoiden ammattikunnan äänitorvena ja hyvän muotoilun valistuksen välineenä, kunnes vuonna 1971 siitä tehtiin kaupallinen sisustuslehti. Fallan katsoo tilannetta kiinnostavasti lehden tekijöistä käsin ja kertoo, miten toimituskunnan ammatillinen tausta ja sukupuoli muuttui. Lukijamääriä ajatellen päätös muuttaa ammattilaisten tekemästä ja lukemasta julkaisusta kotiansa sisustaville naisille suunnatuksi ajanvietelehdeksi oli menestys. Artikkeli keskittyy täyskäännökseen korkeakulttuuristen (hyvä muotoilu) tavoitteiden toteuttamisesta populaarikulttuurisen viihteen tuottamiseen. Kuvio tuntuu liian yksinkertaiselta. Kirjoittajakin huomauttaa, että muotoilijoiden reformiprojekti jatkui jollain tavoin myös naistenlehdessä, mutta jättää kiinnostavan teeman käsittelemättä.

Edellä esiteltyjen lisäksi ensimmäisessä luvussa on kaksi muuta artikkelia. Fredie Floré kertoo 1950- ja 1960-luvulla Hollannissa toimineesta designkriitikko K.–N. Elnosta. Stephen Haywardin historiallisesti kontekstualisoiva artikkeli nykymuotoilusta on sinällään oikein kiinnostava, mutta kirjoittaja jättää lukijan ymmärryksen varaan tekstin kytkeytymisen luvun teemaan, reformikirjoittamiseen. Toisessa luvussa otsikolla ”Mediations – between design and consumption” tarkennetaan teksteihin, joilla välitetään tietoa muotoilutuotteista kuluttajille. Arkkitehti John Stanislav Sadarin esittelemä tapaus konkretisoi sen, miten erilaiset tavoitteet lomittuvat viestinnässä. ’Vita’-lasin historia liittyy auringonvalon terapiavaikutusten popularisointiin, jossa risteävät tieteelliset, yhteiskunnalliset ja kaupalliset diskurssit. Lasiteknikko Francis Everard Lamplough kehitti 1920-luvulla niukasti rautaa sisältävän ikkunalasin, joka läpäisee hyvin ultraviolettisäteilyä. ’Vita’-lasia markkinoitiin terveysvaikutteisena tuotteena ja keksintöä suositeltiin muun muassa sairaaloihin ja kouluihin. Moderneja mainonnan keinoja hyödyntäneen kampanjan toteutti kova ammattilaisjoukko, jossa mukana oli tuon ajan designhistorian vaikuttaja John Gloag. Kampanja painotti samanaikaisesti tieteellisesti todennettua tehokkuutta ja auringonvalon luonnonmukaisuutta, ja Sadarin mukaan tämän kaksoisviestin takia idea vetosi myös arkkitehteihin. ’Vita’-lasista ei kuitenkaan tullut kaupallista menestystä. Ironista kyllä, sen markkinointiin sisältynyt kuluttajavalistus loi edellytyksiä kilpailijoiden tuotteiden menestykselle.

Kulttuurihistorioitsija Jane Tynan tarkastelee artikkelissaan sitä, miten siviilihenkilöistä muokattiin ihanteellisia sotilaita ensimmäisessä maailmansodassa. Hänen lähteenään ovat sota-ajan viranomaisten julkaisemat ohjeet, jotka koskivat sotilaskuria ja ruumiinkunnon ylläpitämistä sekä sotilasunivormun valmistamista. Tekstit olivat tärkeä väline monenlaista standardisointia vaatineissa massaliikekannallepanoissa. Foucault’n tiedon ja vallan teoria on Tynanin tutkimuksen keskiössä, ja Tynan tulkitsee armeijan ohjekirjoja hegemonisen maskuliniteetin representaationa, joka tuki yhteisöllisen kurin kansallista projektia. Vaikka asepukujen käytännöllisyys ja turvallisuus olivat tässä sodassa erityisen huomion kohteena, Brittisotilaiden länsirintamalla käyttämästä khakiunivormusta tuli ennen kaikkea yhtenäisyyden symboli. Sotilasasu liitettiin kielellisesti kurinpidon diskurssiin, ei siis pukeutumisen ja muodin feminiiniseen kulttuuriin. Tynan vertaa kiinnostavasti miehille suunnattua valistushanketta koteihin ja naisille suunnattuun kuluttajavalistukseen. Jälkimmäisessä painopiste on kuluttamisessa, kun taas armeijan ohjeistus kohdistui tuottamiseen.

Toisessa luvussa on myös Anne Hultzschin artikkeli, joka vertailee paikkakokemuksia John Evelynin Venetsia-päiväkirjassa (1620–1649) sekä John Ruskinin The Stones of Venice -teoksessa. Ann Sobiech Munsonin artikkeli erittelee Lewis Mumfordin kirjoitusta ”House of Glass” suhteessa lähtökohtaansa, joka on Gordon Bunshaftin Lever House New Yorkissa (Skidmore, Owings and Merrill, 1952). Kolmas luku ”Designing with and through language” käsittelee kieltä suunnittelun välineenä. Rakennuttajan tehtävä on toteuttaa talo teräksestä ja betonista, mutta Peter Medwayn (1996) ajatusta seuraten arkkitehti luo sanojen ja piirustusten avulla kaksi muuta rakennetta: kuvitteellisen talon sekä sosiaalisen verkoston, joka voi toteuttaa tämän kuvitelman. Esimerkki kuvannee kielen ja tekstin merkitystä muidenkin yhteisöllisesti toimivien suunnittelijoiden ja taiteilijoiden työssä.

Chae Ho Leen artikkeli esittelee Tyynenmeren alueen yliopistoissa toteutettuja designopiskelijoiden hankkeita, jotka hyödynsivät osallistavaa toimintatutkimusta. Tässä esittelen lähemmin arkkitehti Mhairi McVicarin artikkelin, joka pureutuu rakentamiseen liittyvään kielenkäyttöön. Nykyarkkitehti käyttää paljon aikaa erilaisten tekstien tuottamiseen. Hän pyörittää monimutkaista ja -tasoista verkostoa, johon kuuluvat ainakin asiakas, rakennuttaja, insinööritoimisto sekä sopimusten, vakuutusten ja säännösten vaatimat muut asiantuntijat. Keskustellessaan osapuolten kanssa tekstien sekä erilaisten mallien ja piirustusten välityksellä arkkitehdin tulisi pyrkiä viestimään mahdollisimman yksiselitteisesti. Rakentamisen kieltä pidetäänkin usein objektiivisena ja faktaperusteisena. McVicar osoittaa kuitenkin lontoolaisen arkkitehtitoimiston rakennusteknistä kirjeenvaihtoa tarkastelemalla, että ”poeettisuudella” on sijansa täsmäkielessäkin. Arkkitehti pyytää eräässä faksissa sentintarkkuutta fasadin yksityiskohdassa, koska ”se on keskeistä arkkitehdin intention kannalta”. McVicar osoittaa, että vaadittu tarkkuus ei toteutunut, mutta fasadi kuitenkin kaikkien mielestä onnistui. Hän tulkitseekin arkkitehdin sanat järjestelmän hierarkiaa osoittavana viestinä, joka muistutti korkean laadun vaatimuksesta.

Graafisilla suunnittelijoilla on erityisen intensiivinen suhde tekstiin, esimerkiksi kirjan taittoa suunnitellessa, mutta suhde ei ole ongelmaton. Barbara Brownien artikkeli epävakaasta tai ”sulavasta” (fluid) typografiasta pohtii stabiilina pidetyn kirjainmuotoilun muutosta digitaalisen tekniikan aikana. Uusiseelantilaisen University of Waikaton opettajat Polly Cantlon ja Alice Lo tarttuvat artikkelissaan varsin konkreettisesti sanojen ja tekojen väliseen suhteeseen. He antoivat graafisen suunnittelun opiskelijoille tehtäväksi tutkia, vastaako painotuotteen muoto ja tyyli sen sisältöä, kuten modernin graafisen suunnittelun ihanne kuuluu. Opiskelijat analysoivat valikoiman modernin designin ikonisia julkaisuja Walter Gropiuksen ja László Moholy-Nagyn Bauhaus-teoksesta (1923) Reyner Banhamin kirjaan Theory and Design in the First Machine Age (1960). Tulokseksi saatiin, että sisältö ja muoto eriytyivät kirjoittamisen siirtyessä tekijöiltä teoreetikoille ja Euroopasta kaupallisempana pidetyille angloamerikkalaisille julkaisumarkkinoille. Vaikka opiskelijoiden muotoanalyysi on pintapuolinen – graafisen suunnittelun tekijyyttä ei problematisoida, eikä oteta huomioon esimerkiksi kirjankustantamisen verkostoja ja valtarakenteita – tehtävä on hauska ja pedagogisesti oivaltava. Opettajat toteavat, että historia ja teoreettinen kirjoittaminen eivät yleensä kiinnosta graafisen alan opiskelijoita. Cantlon ja Lo näkevätkin, että muotoiluhistoria voisi houkutella opiskelijoita, jos historian kirjoittamisen ”muoto” olisi paremmin integroitu sisältöön. Jos ymmärrän ehdotuksen oikein, toivelistalla on tyylihistorian mukaista historiankirjoitusta. Tiedän omasta kokemuksesta, että monet mielellään näkisivät muotoilun historian siisteiksi vuosikymmeniksi tai tyyleiksi pakattuna. Tässä piileekin mielestäni perustava ristiriita ”designin kirjoittamisen” ja historioitsijan tehtävän välillä. Viimeisessä luvussa ”Showing as telling – on design beyond text” kirjoitetaan muotoilusta, joka on sanojen ulottumattomissa. Luvussa kysytään, onko teksti kaikissa muotoilukäytännöissä tarpeellista, toivottavaa, tehokasta tai edes käytännöllistä. Ydinväite on, että design voi olla merkitsevää sellaisenaan ja esine (tai kuva) voi kertoa tyhjentävästi asiansa ilman sanallistamista. Tämä on hankala ajatus tekstuaalisuuden kanssa painivalle taidehistorioitsijalle, joka työkseen ”lukee” taidetta.

Kahdessa artikkelissa on kyse tekstittömästä esittämisestä. Léa-Catherine Szacka testaa artikkelissaan arkkitehtuurinäyttelyiden taksonomisia analyysimalleja tapauksenaan Venetsian arkkitehtuuribiennaali 1980 ja Gabriele Oropallo selvittää italialaisen graafisen suunnittelijan A. G. Fronzonin minimalistista suhdetta tekstiin. Michale Biggsin ja Daniela Bücherin artikkeli pohtii taiteellisen tutkimuksen (practice-led research) asemaa perinteisen akateemisen tutkimuksen kentällä ja nostaa pöydälle muuallakin kirjassa toistuvan kysymyksen käytäntölähtöisen ja teoreettisen tutkimuksen jakolinjasta (practice/theory split).

Mukana on myös tanskalaisen kirjallisuustieteilijä Stina Teilmann-Lockin artikkeli, joka käsittelee muotoilutuotteiden sanallistamista oikeusistuimessa. Kirjoittaja kertoo, että ensimmäinen designalan tekijänoikeuslaki vuodelta 1787 koski brittiläisiä puuvillaisia painokankaita. Uuden mallin suojattu ”julkaiseminen” edellytti kankaanpainajan tai mallin omistajan nimen ilmoittamista kangaspakan lopussa. Tekijänoikeuslainsäädäntö perustui kirjapainoalan suojausmekanismeihin ja merkintä kankaassa vertautui kirjan nimiösivuun. Sittemmin mallisuojan toteutumiseksi muodostui välttämättömäksi sanallistaa mallit. Laki käsitteleekin immateriaalioikeuksia (intellectual property) representaationa – sanoina tai korkeintaan kuvana. Teilmann-Lock erittelee kiinnostavasti mallinsuojaa käsittelevien oikeudenkäyntien pöytäkirjoja, joissa designesineiden kuvaukset pyrkivät yksiselitteisyyteen. Tuomareiden tuottamat diskursiiviset representaatiot sisältävät yllättävästi ”taidehistorialta” kuulostavaa jargonia. Mietinkin tätä artikkelia lukiessa, kuvastaako case sitä, miten design pakenee sanoja vaiko sitä, että design on tulkittavissa monin tavoin, ja että tulkinnat palvelevat erilaisia päämääriä.

Grace Lees-Maffei on kirjoittanut johdantoluvun sekä kunkin pääluvun alustukset, jotka ovat tietenkin avainasemassa kirjoituskokoelmassa. Hänen viitteistönsä avaa laajasti muuta ajankohtaista kirjallisuutta. Oppikirjan tavoitteita ajatellen Lees-Maffein oma kirjoitustyyli on turhan väljästi tulkittava ja epäselväkin. Jonkinasteinen sekavuus voi liittyä mukaan haluttujen tekstien epätasaisuuteen, sillä ei ole ollut helppo tehtävä kehrätä yhteen teoreettisesti ja teksteinä eritasoisia artikkeleita. Tämä on antologioiden ongelma.

Kirjan neljä teemaa – reformi, mediaatio, kieli muotoilun välineenä ja ei-kielellinen muotoilu – ovat kiinnostavia, ja etenkin viimeisessä luvussa pyritään tekemään uusia avauksia. Toimittaja ehdottaa lukijalle myös vaihtoehtoisia ryhmittelyjä, ehkä tavanomaisemmin aihepiirin tai tekstin tulkinnan metodien mukaan, mutta jako neljän matriisiin on kirjan clou, jolla halutaan luoda designalan omaa kirjoittamisen teoriaa.[5] Artikkelien puristaminen tähän kehikkoon tuntuu kuitenkin paikoin keinotekoiselta, eivätkä kaikki osat kannattele kokonaisuutta yhtä vakuuttavasti, kuten ehkä edeltä on käynyt ilmi. Synteesin muodostumisen sijaan koen, että ajatukseni muotoilukirjoittamisesta pirstaloituu.     Every design professional, whether designer, maker, critic or historian, needs to reflect on her or his use of language in designing, describing design and analysing it. This book is intended to assist in that process; as a set of mediations on the relationships between words and design practices and products, it forms a tool with which to think, and argue.[6]

Muotoilualojen koulutus on kasvanut ja laajentunut osana niin sanotun luovan teollisuuden nousua ja samalla designin akateemiset tieteenalat ovat vahvistuneet.1970-luvulla taidehistoriasta irtautunut design history on oppituolina monissa humanistisissa brittiyliopistoissa ja onpa alan professuuri Oslon yliopistossakin. Design studies on vakiintunut erityisesti suunnittelualoilla toimivien teoreettiseksi tieteenalaksi. Viimeksi on korkeakouluopetukseen Yhdysvalloissa ja Britanniassa tullut design criticism, muotoiluun erikoistunut kirjoittamiskoulutus. Design-etuliite on siis säilynyt ajankohtaisena, vaikka kaikki mainitut ovat lähellä muita monitieteellisen aineellisen kulttuurin tutkimuksen karsinoita (esim. Material Culture Studies, Visual Culture Studies, Fashion Studies).

Muotoilusta kirjoitetaan tällä hetkellä hyvin paljon, kertoo Writing Design -kirja. Itsekin ahkerana designalan kirjoittajana tunnettu Steven Heller on laskeskellut, että muutaman viime vuoden aikana on julkaistu yhtä paljon designaiheista kirjallisuutta kuin vilkkaan julkaisutoiminnan vuosikymmenillä, 1930-luvulla tai 1980-luvulla. Uudet aikakauslehdet ja internet sekä epämuodollisemmat paperijulkaisut kuten harrastelijalehdet laajentavat designkirjoittamisen kenttää ja levikkiä. Designdiskursseja tutkittiin jo 1980-luvulla, ja Lees-Maffei mainitsee meilläkin paljon luetun Victor Margolinin kirjan (1988)[7], mutta nyt julkaisubuumin kyljessä – ja osana sitä – kielen- ja tekstinkäytön erityispiirteisiin kohdistuu uudenlaista huomiota.

Muotoilualalla toimiville oman työn verbalisoiminen ja alan historian tulkitseminen on entistä tärkeämpää. Lees-Maffein mukaan viime vuosina etenkin Britanniassa on panostettu sekä muotoilun opiskelijoille tarkoitettujen oppaiden että muotoilukirjoittamista tukevien oppimateriaalien tuotantoon. Monien uusien designkirjojen kohdeyleisöä ovatkin juuri muotoilualan opiskelijat ja tekijät. Tilanne on todennettavissa vierailemalla keskeisten kustantajien, Berg Publishers ja Routledge kotisivuilla: siellä tarjotaan käsikirjoja, oppikirjoja, lukemistoja. Lees-Maffei on itse vastikään toimittanut yhdessä Rebecca Houzen kanssa lukemiston The Design History Reader[8] ja muutama vuotta sitten ilmestyi Glenn Adamsonin toimittama The Craft Reader[9], molemmat tiiliskivimäisiä opuksia.

Lukemistot ansaitsevat tietenkin omat arvostelunsa, mutta kun nyt puhutaan sanoista ja muotoilusta, en malta olla kommentoimatta ilmiötä. Muistan, miten mukavalta tuntui saada käsiinsä New Yorkissa sijaitsevan Bard Graduate Centerin julkaisema The Theory of Decorative Art: An anthology of European & American writings, 1750-1940.[10] Toinen muistorikas kirja, joka paneutuu rajankäynteihin fakkien välillä, oli Torsten Weimarckin toimittama Design och konst – texter om gränser och överskridanden.[11] Jatko-opiskelijana koin puutteen muotoilun historian kirjoittamisen traditiota avaavassa kirjallisuudessa ja edellä mainitut opukset vastasivat tarpeeseeni. Tuntui tärkeältä, että muotoilukin tuotiin ”tekstin” äärelle, sillä taidehistorian opetuksessa ”teoria” liitettiin kuvataiteeseen ja arkkitehtuuriin.

Nyt tilanne on toinen, ja joudun uudelleen arvioimaan suhdettani tekstikokoelmiin.
Lukemistoa laadittaessa tehdyt valinnat ovat luonnollisestikin hyvin merkityksellisiä: mitä tekstejä tarjotaan nykylukijalle ja missä yhteydessä kukin teksti esitetään luettavaksi. Kiinnitän myös huomioni tekstien leikkaamiseen, kun runsaan annin tarjoamiseksi mukaan ahdetaan vain otoksia artikkeleista. Toimittajan osuus tekstien kontekstin ja uuden julkaisuyhteyden ymmärrettäväksi tekemisessä on ratkaiseva. Jää myöhempien aikojen arvioitavaksi, tiivistyykö viisaus nykyisellä julkaisutahdilla. Toinen toistaan muhkeampia lukemistoja selaillessani näen pikemminkin, että ne alkavat muodostaa oman todellisuutensa, ja keskustelevat lähinnä keskenään tekstivalinnoillaan.

Writing Design – Words and Objects ilmestyy hetkellä, jolloin muotoilualan kirjoja julkaistaan enemmän kuin koskaan aikaisemmin. On kiinnostavaa, että akateeminen design criticism vakiintuu samaan aikaan, kun forumeiden avautuminen luo tilaisuuksia yhtälailla harrastajille kuin ammattilaisille. Muotoilusta ”oikeasti” kirjoittaminen nähdään siis edelleenkin asiantuntijatehtävänä. Historiatieteet ja taidehistoria eivät tunnu olevan tässä yhteydessä kovin vahvoilla, ja monista artikkeleista välittyy toive luoda designin oma kirjoitustraditio alan ammattiosaamisesta käsin. Jeffrey L. Meikle toteaa kuitenkin avausartikkelissaan, että designerin ja muotoiluhistorioitsijan tehtävät ovat erilaisia: ensiksi mainittu siirtää ajatuksensa esineisiin ja jälkimmäinen purkaa tätä tapahtumaa (sanoiksi). Perinteellinen roolijako toimii edelleenkin uusien avausten rinnalla ja taustalla, kuten Meikle muistuttaa.

Vaikka suunnittelija-ammattilaisten ”omat sanat” eivät vielä aivan tarkennu, Grace Lees-Maffein toimittama kirja tekee siirron designista kirjoittamisen pelikentällä. Writing Design -hanke, johon kuuluu tässä arvostellun kirjan lisäksi muun muassa verkkojulkaisuja, toteuttaa hienosti moniäänisyyden ajatusta ja tuo esille koko joukon erilaisia kirjoittajia ja näkökulmia. Lavea ajattelu on nyt muotia, kukaan ei halua olla ”tiukkapipo” ja saarnata, että yksi näkökulma olisi toista parempi. Kun itse olen jämähtänyt modernismin suurta kertomusta uudelleenarvioivien sukupolveen, jään miettimään, annettiinko meille kuitenkin helpompi lähtökohta muodostaa omaa kriittistä käsitystä, kuin pluralismin lapsille. Lontoolainen I.B. Tauris -kustantamo on julkaissut viime vuosien aikana nyt jo kahdeksanteen osaansa ehtinyttä kirjasarjaa, jonka tehtävänä on ollut kartoittaa nykytaiteen kuumimpia teemoja yksi kerrallaan: taide ja mainokset, taide ja tiede, taide ja nauru, taide ja rivous, taide ja sota, taide ja kuolema, taide ja seksi, taide ja eläimet.  Sarjan viimeisin osa on epäilemättä tähän astisista kiinnostavin ja tarjoaa näkökulmansa aiheeseen, josta suuret akateemiset kustantamot ovat yhä tuottaneet hämmentävän vähän kirjoja. Antennae: the Journal of Nature in Visual Culture -julkaisun johtohahmona itsensä tunnetuksi tehneen Giovanni Aloin (s. 1976) kirjoittama sarjan uusin osa käsittelee siis taiteen ja eläimen suhdetta nykytaiteessa.

Art and Animalsin sivuilla näkyy ennen kaikkea Aloin kyky haarukoida eläintaiteen erilaisia teemoja: kirjassa esitellään huimaavaa vauhtia yhä uusia ja uusia nykytaideteoksia, joissa ihmisen ja eläimen välisen rajapinnan määrittely näyttää – taiteen kentällä tai sen ulkopuolella – tulleen heitetyksi peliin. Tämän kysymyksen kautta Aloi johdattaa lukijansa teoksensa syövereihin. Olennaisimmaksi viittauskohdakseen hän mainitsee Giorgio Agambenin lyhyehkössä kirjassa L’aperto: l’uomo e l’animale esitellyt hahmottelut, joista Aloi kehittää eräänlaisen ohjelmanjulistuksen. Agambenin tiiviistä teoksesta hän löytää eritoten vaateen eläimen ja ihmisen rajapintaan, sen teoreettisiin sovelluksiin, kohdistuvasta uudelleenarvioinnista. Jo kirjan ensimmäiset rivit osoittautuvat tässä suhteessa kovin ilmaiseviksi: 2Tämä on kirja oppimiemme asioiden unohtamisesta, mutta kyseessä ei ole tee-se-itse-opaskirja. Seitsemän seuraavan luvun aikana esitetään haastavia kysymyksiä eläimen läsnäolosta nykytaiteen kentällä [--].”[1] Ja kysymyksiä kirja todella esittää. Aloin toiminta Antennaen parissa perustuu julkilausutusti ajatusrakennelmille, jotka ovat olemassaolonsa velkaa Steve Bakerin huomiota herättäneelle kirjalle The Postmodern Animal (2000); Bakerin isällisen hahmon vaikutus näkyy myös Art and Animalsin sivuilla. Teoksessaan Baker oli propagoinut vahvasti postmodernin eläintaiteen puolesta ja nähnyt sen käänteenä parempaan. Erityisesti deleuzeläinen ajatus “eläimeksi-tulemisesta” [devenir-animal] näyttäytyi tärkeänä avaimena. Sen avulla eläin oli Bakerista löytänyt nykykentällä paremmat mahdollisuudet karistaa päältään toissijaisen roolinsa esteettisen eksploitaation kohteena, jota moderni aika oli eläimen kannalta merkinnyt. Baker oli olettanut radikaalisti, että “eläin oli ensimmäinen asia, joka tuli heitetyksi modernismin rajaviivan ulkopuolelle”[2], ja näin oli hänestä siksi, koska moderni taide oli aina antanut etusijan joko romantiikan perinteen kautta taiteelliselle ilmaisulle sinänsä tai sitten kuvapinnan omalakisuudelle modernin formalismin myötä.

On selvää, että sellaisen historianäkemyksen säilyttäminen, jonka Bakerin teoria esittää, on tosiasiassa varsin vaikeaa: ei ole helppoa esitellä postmodernia aikakautta (tässä tapauksessa, sen eläintaidetta) määrittäviä piirteitä ja samanaikaisesti säilyttää sen radikaalia epäjatkuvuutta suhteessa moderniin. Eläinteosten ja erityisesti teosten joissa mukana ovat eläimet itse – elävinä tai kuolleina – räjähdysmäinen määränlisäys nykytaiteen kentällä näyttää kuitenkin omalla tavallaan jo olevan todiste siitä, että Bakerin väitteissä saattaisi hyvinkin olla perää. Tätä totuutta myös Aloi toistelee toistelemasta päästyään. Hyvin sillä voidaan ainakin perustella uudenlaisen eläintaiteen nostamien eettisten kysymysten relevanssi. Mutta määrällisen eron takana häilyy kuitenkin aina pelko laadullisesta samuudesta ja se värittää Aloinkin kirjaa: kuvataide säilyy aina monitulkintaisuudessaan ja avautuu yhä uudelleen hermeneuttisille harhoille. Siten myös Aloi joutuu esittämään kymmeniä kertoja kysymyksiä siitä, miten esimerkiksi Joseph Beuysin tai Jannis Kounelliksen tavat tuoda eläviä eläimiä galleriatilaan sittenkään viime kädessä erosivat lähivuosina esiin nousseista näkökulmista.[3] Eräässä mielessä Aloi, kulkiessaan Bakerin tarjoaman dogmin alla, tuleekin tehneeksi sille melkoisen karhunpalveluksen, kun hän esikuvaansa suuremmassa määrin luo myös viittauksia täysmodernin kaanoniin löytääkseen selityksiä nykytaiteen kysymyksenasetteluihin niiden juurilta.

Eräs varsin selkeä oire näistä ongelmista löytyy ensimmäistä kertaa toden teolla luvusta 4, jossa Aloi ottaa käsitelläkseen biotaiteen problemaattisen kentän. Siinä hän esittelee ensin mitä provokatiivisempia hankkeita aina alkaen Eduardo Kacin GFP Bunnysta (meduusan perimällä manipuloitu jänis, joka siniselle valolle altistuessaan hohti vihreänä), mutta tyhjentää niiden iskuvoimaa huomattavasti kun noteeraa uuden taidegenren formaaliset edellytykset, jotka näyttävät hänestä sittenkin seuraavan käsitetaiteen tavanomaisimpia linjauksia. Eikö kyse olekin, kysyy Aloi, vain käsitteellisesti ja metaforisesti latautuneiden yksikköjen yhdistelystä surrealistisen esinetaiteen tapaan? Eikö eläin olekin readymade…? Samoin biotaide näyttää ottavan osaa alati jatkuvaan taiteen subjektin ja taiteen objektin rajojen hämärtämiseen. Toki taiteenlaji, jonka myötä taiteilija valitsee ja tilaa geneettisesti manipuloituja eläimiä alan eksperteiltä, tarjoaa jotain uuttakin. Tämä ilmenee Aloille siten, että taiteilijaa ei enää “voida nähdä vain taideteoksen tekijänä tai tilaajana vaan myös epäsuorasti ‘luonnon tekijänä ja tilaajana’, jossa kieltämättä on mukana jotakin sellaista jonka ei, ainakaan joidenkin mielestä, tulisi kuulua taiteen toimialaan”[4]. Pienen paheksunnan jälkeen Aloi kuitenkin palaa aiempiin linjauksiinsa ja jatkaa:

    Mutta voitaisiinko asia käsittää sittenkin toisin? Eikö taiteen maallinen tehtävä ollutkin parhaan mahdollisen mimeettisen prosessin avulla tuotettu luonnon toisintaminen, ja eikö sen saavuttaakseen taide jatkuvasti olekin parantanut luontoa valitessaan väreistä, viivoista ja tilavuuksista? Tästä näkökulmasta geneettinen taide olisi klassisen taidediskurssin seuraava kehitysaste. Mutta kuinka uudistusmielistä siten olisikaan geenimuunteluun turvaava taide, joka näin näyttääkin vain aktualisoivan niin monia jo ennen nähtyjä esteettisiä ja käsitteellisiä trooppeja? [5]

Tätä varsin ohueksi jäävää kysymyksenasettelua pidemmälle Aloi ei kuitenkaan uskalla, ei ainakaan tämän teeman rajoituksissa. Tosin kahta lukua myöhemmin hänen merkintöjensä asemoituminen tulee kääntyneeksi uudelleen melko odottamattomaan suuntaan. Se paljastaa entisestään ongelmallisemman suhteen Bakerin teoretisointeihin ja ajaa Aloin myös esittämään kirjansa nurinkurisimman taidepoliittisen kommentin.

Kommentti tulee laajuudessaan ilmi eläimen kuolemaa ja nykytaiteen alttarille uhrattuja eläimiä käsittelevän luvun aikana. Luku alkaa kysymyksellä, joka on sitaatti Bakerin taannoisesta esseestä ja joka lienee parasta jättää kääntämättä: “Can contemporary art productively address the killing of animals?” [6] Pohdittuaan kysymyksen viitoittamalla tiellä viime aikaisia uhrauksia (mm. Adel Abdessemedin videoteos, jossa taiteilija surmaa nuijalla eri nisäkäslajeja [7]) ja teoksia, jotka ovat edustaneet eläimen kuoleman simulaatioita nykytaiteen kentällä, tekee Aloi hyppäyksen, jota geneettistä taidetta koskevaa kohtaa lukuunottamatta juuri mikään ei ole ennakoinut. Silloin hän löytää ainakin osittaisen ratkaisun kysymyksen esittämiin ongelmiin emotionaalisesta voimasta jota Sue Coen teokset, kuten eläinsuojelua puolustavan taiteen tunnusmerkiksi kasvanut maalaus Modern Man Followed by the Ghosts of His Meat (1990), kykenevät tarjoamaan. Näitä huomioita seuraa kappale, joka sisältää Aloin teoksen kontekstissa niin erikoislaatuisen toteamuksen, että se on lainattava kokonaisuudessaan:

    Näin voitaisiin siis tehdä johtopäätös, että nykytaide todellakin voi menestyksekkäästi olla mukana todistamassa eläimen kuolemaa, mutta ainoastaan silloin kun taiteilijat pidättyvät käyttämästä eläimiä vertauskuvallisina hahmoina ja asettavat eläimet huoltensa keskipisteeseen. Tietenkään emme kohtaa onnistuneimpia yrityksiä niissä töissä, joiden osana on aktuaalinen eläinten tappaminen, vaan näyttää merkittävältä että silloin kun perinteisemmät mediat ovat pelissä, kyetään ainakin eläimen kuolemaa käsittelemään menestyksekkäämmin [productively]. Tämä ei tarkoita, että traditionaaliset taidemuodot olisivat oletuksellisesti paremmin varustettuja tätä silmällä pitäen, mutta asia on mahdollisesti siten että eläimen kuoleman kysymys tuottaa nykyajalle ominaisen representationaalisen kriisin, joka kulkeutuu eläinsubjektin tuolle puolen typistäessään myös filosofisen arvon joka kuuluu taiteelle itselleen. Taide, joka epätoivoisesti pyrkii herättämään huomiota – vaikka sen intentiot olisivatkin tyhjiä – epäonnistuu uudenlaisen tietämyksen tuottamisessa. [8]

Aloi ei siis tietenkään hylkää Bakerin teoretisointeja toissijaisuuden teorian kannalta, vaan ainoastaan koska hänen käyttämänsä esimerkit ajavat hänet toisenlaiseen historianäkemykseen, jolla sikäli on toki raskaita seurauksia: melkoista taidepoliittista huojuntaa. Muussa mielessä uusia medioita kohtaan arvopohjalta esitetty kritiikki, joka perustetaan median ominaisuuksien vaikuttavuuteen suhteessa niiden historialliseen asemaan, saattaisi toki osoittautua hyvinkin hedelmälliseksi näkökohdaksi. Art and Animalsia voi kyllä myös kehua. Kyseessä on ylipäätäänkin harvinainen kontribuutio, eikä kirja kokonaisuudessaan ole niin naiivia luettavaa kuin mitä edelliset lainaukset saattaisivat antaa olettaa. Ehdottomasti parhaimmillaan Aloi on kirjan sivuilla silloin kun kysymykset johtavat hänet laajempaan historialliseen kehykseen ja hän pääsee näyttämään tuntemustaan populaarikulttuurin saralla: viittaukset Fritz Langin Metropolikseen (1927), Ridley Scottin Blade Runneriin (1982) tai internet-keskustelupalstoihin istuvat paikalleen luontevasti. Ja lopultakin teos myös todella antaa lukijalleen sen mitä lupaa: rikkaan kuvan nykytaiteen teoksista sekä laajan määrän lisäkysymyksiä, jotka koskettelevat eläimen ja ihmisen rajaa, jota Aloi rohkeasti oli alkuluvussa lähtenyt Agambenin ja Donna Harawayn viitoittamalla tiellä etsimään. Eräänlaista Aloin strategista valintaa, joka koskee hänen tapojaan tehdä tulkintoja, voi myös pitää varsin miellyttävänä: kirjassa ei pyritä tyhjentämään teoksia virtuoosimaisilla sisältöanalyyseilla vaan Aloi lähtee aina oikopäätä esittämään tarvitsemiaan kysymyksiä. Samalla valinta mahdollistaa laajan temaattisen sisällön integroimisen teokseen ja antaa tekstille paljon lisää painavuutta, joka tekee siitä aika ajoin jopa raskassoutuista.

Satamääräisten kysymysten sarjan ongelma on siinä, että ankaran kokonaisnäkökulman puuttuessa lukija ei oikein enää tiedä suuntaa johon kirja voisi häntä luotsata. Aloin käsissä yksittäisten kysymysten esittäminen on kyllä luovissa kantimissa, mutta se ei auta hahmottamaan kokonaisuutta eikä tarjoa kuin ensiapua siinä etsinnässä, joka kirjan sivuilla laitetaan alulleen. Aloi saattaa tosin olla jopa perillä asiasta, sillä kirjan temaattisesti aseteltu rakenne jota luvut hyvinkin täsmällisesti seuraavat (representaation ongelma, taksidermia, performanssi ja eläin, biotaide ja alkuperä, antropomorfismi, eläimen kuolema), ei saa lopulta minkäänlaista yhteenvetoa, vaan sen sijaan kirja päättyy taiteilija Mark Dionin haastatteluun, jossa arvioidaan Dionin varhaisempaa tekstiä Some Notes Towards a Manifesto for Artists Working With or About the Living World (2000). Dionin kommentitkin ovat usein odotetun kaksinaisia.

Pieni pettymys on myös se, että niissä kohdin missä Aloi antaa avoimesti oman näkökulmansa tulla esiin, ei se riittävällä tavalla kykene erottautumaan viime vuosikymmenten trendeistä. Biotaidetta ja eläimen kuolemaa käsitteleviä lukuja lukuunottamatta kyse on useimmiten, kirjan alussa annettujen lupausten mukaisesti, eläimen ja ihmisen välisen etäisyyden ja läheisyyden kysymyksen intensifioimisesta, joka puolestaan on määrittänyt enemmän tai vähemmän eksistentialistista kysymyksenasettelua jo pitkään. Siten eläin säilyy taiteen objektinakin yhä roolissaan “toimintavajaana peilinä, joka asettuu osaksi turhauttavaa yritystä nähdä itsemme” (Carsten Höller) [9]. Sen dilemmaa Aloin kirjan kysymykset lakkaamatta toistavat, vaikka toisaalta posthumanismiin vetoavien muotoiluiden voisi kuvitella etenevän myös toisiin suuntiin. Pieni toive jää Aloin kysymyksiä luettua ehkä kuitenkin kytemään, sillä ne hajanaiset puoltolauseet, joita kirjassa myönnetään häpeämättömälle antropomorfismille, antavat ehkä olettaa että toisenlainen ymmärrys – jonka etsintään Art and Animals niin innokkaasti sitoutuu – saattaisi alkaa sitten kun kysymysten esittäminen päättyy.
Esitän väitöskirjassani näkemykseni siitä, miten pietismi on vaikuttanut uskonnollisiin kuviin. Tutkimukseni avaa uusia näkökulmia sekä uskonnolliseen taiteeseen että pietismiin Pohjois-Euroopan alueella.

Pietismi kritisoi kirkkoa Pyhän Hengen puuttumisesta ja ulkokohtaisesta hengellisyydestä ja siitä syystä liike sai nopeasti kirkon edustajat varuilleen. Lopulta katsottiin, että se edusti niin suurta uhkaa kirkolle, että tarvittiin toimia yhtenäisyyden turvaamiseksi. Kuvasto, joka liikkeen syntymisen aikoihin luotiin oli oppositioasemassa kirkon parissa leviäviin kuviin nähden.

Keskeinen ero Lutherin ja pietistien opetusten välillä oli käsitys elävästä ja kuolleesta uskosta. Lutherille usko oli Jumalan lahja, eli ei voinut olla olemassa kuollutta uskoa. Pietisteille keskeistä oli kilvoitella jatkuvasti elävän uskon säilyttämiseksi. Kyseessä oli henkilökohtaisen hurskauselämän viettäminen.

Pietistit ottivat kantaa elävän uskon puolesta, mutta siten, että vain asiaan vihkiytyneet sen pystyisivät ymmärtämään. Tähän tarkoitukseen 1600-luvulla ylimystöä ja oppineita kiehtoneet embleemit soveltuivat hyvin.

Pietistisen kuvaston syntymiselle keskeistä on ollut painettujen kirjojen parantunut saatavuus ja emblematiikkaa painottanut aikakausi. Philipp Jakob Spener, joka perusti pietistisen liikkeen 1670-luvulla, tukeutui luterilaisen papin, Johann Arndtin kirjoituksiin, erityisesti tämän teokseen Vom Wahren Christenthum. Teos oli parinsadan vuoden ajan Raamatun jälkeen levinnein kirja.

Ennen pietistisen liikkeen syntyä arndtilainen hurskauselämä kukoisti oppineiden keskuudessa Saksassa ja Ruotsin hovissa. Luonnontieteelliset, teologiset, filosofiset ja teosofiset pohdinnat yhdistivät oppineita. Edellisvuosidadalla syntynyt embleemi-genre kehiteltiin huippuunsa. Parinsadan vuoden aikana julkaistiin yli 6000 embleemiteosta, joissa julkaistiin puolesta miljoonasta miljoonaan embleemiä. Lisäksi embleemeitä painettiin, maalattiin ja kaiverrettiin ylimystön elinympäristöön arkkitehtuurista esineisiin ja vaatteisiin. Niiden avulla haluttiin viestiä pääosin henkisistä asioista kuten rakkauden mukanaan tuomasta kärsimyksestä, erilaisista saavutuksista, hyveellisestä elämästä ja teologisista asioista.

Ensimmäiset pietistisen liikkeen parissa syntyneet embleemit julkaistiin Johann Arndtin Vom Wahren Christenthumin vuoden 1678/79 Riiassa painetussa laitoksessa, jonka taustavaikuttajiin Philipp Jakob Spener kuului. Kuvituksessa luonnontieteelliset saavutukset saivat hengellisiä merkityksiä. Tieteellisiin laitteisiin liittyy salaisuuksia, mistä syystä ne sopivat hyvin kuvittamaan hengellisiä mysteereitä.

Embleemi on enemmän kuin symboli. Se muodostuu yleensä kolmesta osasta: kuvasta ja kahdesta erillisestä tekstistä, jotka saattavat liittyä kuvaan kiinteästi tai teksteistä toinen voi olla kuvan viereisellä sivulla.

Magneetti ja magneettineula eli kompassi, ovat Riian laitoksen tieteellisiä embleemejä. Totisessa kristillisyydessä Arndt kirjoittaa Jumalan rakkaudesta magneetti-vertauksen avulla. Embleemin subskriptio kuvaa magneetin voimaa, Jumalan rakkautta, joka vetää ihmistä puoleensa. Otsikkotekstissä kuva saa uuden merkityksen. Siinä sanotaan, että meidät erottaa vain ruoste. Inskriptio selventää, mikä on ruoste: Luotuihin kohdistuvan rakkauden väistyttyä tulee Jumalan rakkaus sisään. Rakkaus maailmaa kohtaan on kuin ruoste, joka erottaa rautakappaleen magneetista.

Myös Kompassi symbolisoi Jumalan rakkautta. Kompassin magneettineula osoittaa aina kohti pohjoista, vaikka olisi miten kova myrsky. Otsikkoteksti kertoo, että ilman oikeaa suuntaa ihmisen sielulla ei ole rauhaa. Riian laitoksen ensimmäisen kirjan embleemissä on kuvattu aurinko, jonka säteet keskittyvät suurennuslasin läpi alhaalla olevaan nuotioon ja sytyttävät sen. Subskription viesti on Voimaa ylhäältä. Embleemiin kuuluu Raamatunjae, joka korostaa Jumalan voimaa uskovassa ihmisessä. Ihminen on kuin rutikuivat puut nuotiossa, Jumalan voima on kuin tuli. Useissa embleemeissä esiintyy palava nuotio. Silloin se merkitsee ihmisen uskoa. Kuitenkin niin, että nuotion ympärillä on neljä nuotioon puhaltavaa enkeliä. Silloin kuvan merkitys on enkelten apu. Ihmisen usko on heikkoa ja häilyväistä. Nuotio savuttaa ja palaa huonosti ilman enkelten puhallusta.

Sata vuotta myöhemmin suurennuslasikuva muuttui hieman. Aurinko on muuttunut persoonalliseksi, sillä on kasvot. Säteet heijastuvat suurennuslasin läpi alakulmaan, mutta nuotion tilalla on palava sydän, cor ardens, palavan Jeesus-rakkauden ja sielun symboli. Oikeassa alakulmassa on lisäksi puun tynkä, josta versoo muutama elävä oksa. Arndtin mukaan Jumalan rakkaus sytyttää ihmisen sydämen palamaan Kristukselle uskon kautta. Palava sydän kuvastaa uskovan ihmisen sielun tilaa, kun Jumalan armon aurinko on saanut koskettaa häntä. Suurennuslasi vertautuu välineeseen, joka voi olla kuva, saarna, Raamattu tai hartauskirja, joka on hengellisesti herättänyt ihmisen. Mietelauseessa todetaan, että: ”Vain armon auringosta saan sen voiman, jolla uskosta syntynyt rakkaus palaa sydämessäni”. Myös versova hento kanto kuvaa elävää uskoa. Kuvan tehtävä on muistuttaa ihmistä rakastamaan Jumalaa ja kilvoittelemaan elävässä uskossa.

Johann Arndtille keskeistä olivat uusplatonilaiset pohdinnat maailmankaikkeudesta ja sen hierarkioista. Jossakin määrin nämä käsitykset siirtyivät myös pietisteille ja heille näyttää olleen tärkeää universumin kuvan tekeminen.

Maailmankaikkeuden kuva on pelkistetyimmillään Riian laitoksen embleemissä. Kyseessä on kuva astrologisista hierarkioista. Kuvassa on piste, jonka ympärillä on 13 samankeskistä kehää. Embleemin subskriptio, teksti ”yhdestä alkulähteestä”, liittyy Arndtin opetuksissa Totisen kristillisyyden neljänteen kirjaan, joka käsittelee luontoa ja sen olemusta paracelsiolaisten oppien mukaisesti. Arndtin kirjojen kuvituksissa olevat universumin kuvat ja globukset, jotka perinteisesti ovat kuvanneet Kristusta luomakunnan herrana, ilmoittavat arndtilaisessa hengessä Jumalan asemasta luomakunnan keskellä; hän on Yksi.

Sama kuva muuntui vuoden 1736 versioon seuraavanlaiseksi. Yhdeksän kehän sisällä on kolmio, jonka sisällä on palava sydän. Kolmiosta lähtevät säteet täyttävät sisimmän kehän. Kehien ulkopuolella on neljä erilaista kehämäistä kenttää, joista kaksi on täytetty tähtikuvioin, yksi viivoitettu ja yksi koristeltu suomumaisin kuvioin. Raamatunkohta on sama. Palava sydän maailmankaikkeuden hierarkian keskiössä merkitsee kristityn rakkauden Jeesukseen olevan universumin keskeisin asia. Palava rakkaus yhdistyy palavan uskon käsitteeseen. Arndtin teoksissa maailmankaikkeuden kehien kuvaaminen emblemaattisesti alkoi Riian laitoksesta, mutta vuosien 1736–1778 versioissa se liitettiin palavaan sydämeen. Myöhemmissä kuvissa, joihin on lisätty kolmiyhteistä Jumalaa symbolisoiva kolmio, ja sen sisällä on palava sydän ja tähtikehät, korostuu mikrokosmoksen ja makrokosmoksen merkitys ihmiselle. Mikrokosmos on kuin makrokosmoksen pienoismaailma, ihmissydän, joka on palava silloin kun kolmiyhteinen Jumala asuu siinä.

Pietistit omaksuivat myös hyveiden personifikaatiot osoittamaan tärkeitä asioita.
Etualalle on kuvattu nainen lukupulpetin ja avoimen kirjan ääreen. Hänen oikea kätensä osoittaa avointa kirjaa ja vasen kätensä taustalla olevaa tapahtumaa. Kuvaa rajaavat auki vedetyt verhot, ja naisen ylle taivaasta piirtyvät valonsäteet. Taustalla pappi saarnaa saarnatuolissa ihmisjoukolle. Ihmisten joukossa on sarvipäinen siivekäs hahmo, paholaisen symboli. Raamatunkohta on Hoosean kirjasta ja siinä sanotaan: ”Näin tuhoutuu minun kansani, sillä kukaan ei tunne minua. Koska sinä olet hylännyt minut, hylkään minäkin sinut, et saa enää olla pappinani. Sinä olet unohtanut Jumalasi lain, minäkin unohdan sinun lapsesi”. Kuvaan liittyy Kolmas käsky, joka on: ”Pyhitä lepopäivä”. Kuvitus teksteineen hyökkää ulkokohtaista hengellisyyttä ja papistoa vastaan. Verho paljastaa kuvassa totuuden kirkon tilasta. Nainen, edustaa viisauden personifikaatiota, Sapientiaa. Hän pitää edessään avointa elämän kirjaa, oikeaa sydämen uskoa Jumalaan. Kuvan viesti korostuu valonsäteiden avulla: säteet eivät kohdistu pappiin, vaan naiseen, joka osoittaa oikean sisäisen hengellisyyden ja viisauden. Paholainen saa rauhassa kuiskia seurakuntalaisille, kun pappi on vailla Pyhää Henkeä.

Nykyisin avointa kirjaa pidetään helposti Raamatun symbolina, mutta pietisteille se merkitsi Jumalalle kelvollista sielua ja myös elämän kirjaa, Kristusta. Kyseessä on sielun samanmuotoisuus Kristuksen kanssa. Avoin kirja toimii symbolina samoin kuin sydän: niitä voidaan polttaa tulessa, mutta ne eivät pala eivätkä vahingoitu. Kirjaan ja sydämeen liittyy erilaisia väkivallantekoja kuten polttamista ja moukaroimista. Ne eivät kuitenkaan vahingoitu vaan pelkästään jalostuvat.

Pietismin todellinen valtakausi ajoittuu 1700-luvulle ja silloin liike alkoi sulautua puhdasoppiseen luterilaisuuteen. Myös pietismin parissa syntyneet embleemit alkoivat muuttua. Niiden arvoituksellinen luonne alkoi avautua helpommin ymmärrettäväksi ja opettavaisemmaksi. Kirkon kritiikin ja luonnonfilosofisten painotusten sijasta kiinnitettiin huomio ihmisen omiin valintoihin uskon tiellä ja sydämen oikeaa tilaan.

Pietistien luomat Arndtin kirjoihin tehdyt embleemit yhdistyvät 1700-luvun kuluessa varhaisempiin, arndtilaisessa hurskauselämässä käytettyihin sydän-aiheisiin saaden uudenlaisia merkityksiä. Koristeluissa suosittiin Ruotsin linnankirkoista ja Johann Arndtin kirjojen kuvituksista tuttuja symboleita kuten karitsa, palava sydän, avoin kirja, valonsäteet, puuaiheet ja hyveiden allegoriat.

1700-luvun loppuun mennessä pietistinen kuvasto oli levinnyt kansanhurskautena kaikkialle Pohjois-Eurooppaan. Samat kuva-aiheet ovat hieman varioiden kulkeneet aina nykyaikaan asti. Kuvien etsintä, löytäminen ja oivaltaminen ovat olleet suuren työn takana, ja nyt arvioitava tutkimus on osaltaan osoittava pietismin ja embleemien suurta vaikutusta uskonnolliseen taiteeseen. Tässä tutkimuksessa jää vielä tutkimatta ja tulkitsematta satoja pietistisiä kuvia eri puolilla Eurooppaa.

FT Johanna Vuolasto on taidehistorian tutkimuksissaan keskittynyt kristilliseen symboliikkaan ja ikonografiaan. Pro gradunsa hän teki Jacopo Tintoretton 1500-luvun mariologisesta maalaussarjasta Venetsian Scuola Grande di San Roccossa. Gradun aiheena oli sarjan ikonografinen tutkimus ja Italian vastauskonpuhdistuksen vaikutus kuvaopillisiin kysymyksiin. Jatko-opinnoissaan Vuolasto tarkasteli pietistisen liikehdinnän vaikutusta protestanttisiin kuvaohjelmiin Pohjois-Euroopassa. Lähdemateriaalina olivat 1600- ja 1700-lukujen saksalaiset ja ruotsalaiset hartauskirjat.

Loka-marraskuun taite oli taidehistorian kannalta tiivistä konferenssiaikaa. Ensin Tukholmassa järjestettiin pohjoismainen Nordik-konferenssi 24.–27.10. ja sitten vajaan viikon päästä tästä, 1.–2.11. Rovaniemellä viidennet Tahiti – taidehistoria tieteenä -päivät. Asiantuntijoita koolle kutsuvat tapahtumat tarjoavat mahdollisuuden punnita kyseisen tieteenalan nykytilaa: mistä keskustellaan vilkkaasti, mikä vetää kuulijoita? Oman rajauksensa keskusteluille antaa tietysti se miten tilaisuudet on otsikoitu ja rajattu eli miten puhujia on kutsuttu koolle.

Tukholman Nordikin otsikko oli pikemmin teoreettinen kuin aineistollisesti rajaava: Presentation / representation / repression. Otsikko viittasi tiettyihin tapoihin lähestyä aineistoa, keskeisiin ja ajankohtaisiin käsitteellistyksiin, joiden kautta on hahmotettu kuvallisuutta, mutta taidehistorian kehyksessä se kenties enemmänkin mahdollisti hyvin erilaisten aiheiden ja aineistojen kokoamisen yhden otsikon alle. Liittyi tämä konferenssi-otsikkoon tai ei, teoriapainotteiset ryhmät vetivät selvästi huomattavan paljon yleisöä: Art Theory as Visual Epistemology oli selkeässä suosiossa, myös esitelmän pitäjien näkökulmasta. Ryhmä kokoontui kolme kertaa ja sali oli aina täynnä kuulijoita. Myös useat nykytaidetta sekä teoriassa että käytännössä käsittelevät sessiot olivat suosittuja. Toki kuulijoita riitti hyvin muihinkin ryhmiin.

Tukholman Nordikin pääpuhujat liikkuivat alueilla, jotka eri tavoin etäännyttivät taidehistoriaa sen perinteisestä fokuksesta eli länsimaisesta ’korkeataiteesta’. Valittu suunta oli selkeä: se yhdisti kaikkia puheenvuoroja. Avajaispäivänä puhunut Pamela M. Lee esitelmöi taiteen ja politiikan yhteyksistä kylmän sodan Yhdysvalloissa ja siitä kuinka formalismi oli paljon muutakin kuin vain taiteen tyylisuunta, se levittyi laajalle jäsentäen niin etnografiaa, salasanomien tulkintaa, paljolti koko poliittista järjestelmää. Charlotte Klonk puolestaan käsitteli katastrofikuvia – ja sitä mitä taiteelle tapahtuu sodankäynnissä tai miten sitä voidaan käyttää sodankäynnin välineinä. Hän teki myös ajatuksia herättävän eettisen valinnan: hän ei halunnut esittää näitä ristiriitaisia, paljon mediajulkisuutta saaneita kuvia. Viimeisenä konferenssipäivänä Mathew Rampley pohti puolestaan mitä antia neurotieteillä voisi olla taidehistorialle.  Rampley oli kovin kriittinen ja monin siteerauksin esitti, miten taidehistorian näkökulmasta neurotieteilijöiden asenne taidetta kohtaan vaikuttaa jopa naiivilta. Esitelmä pani miettimään onko todella niin, ettei taidehistorialla ole neurotieteistä paljoakaan opittavaa.

Kuten Nordikin Yhdysvalloista, Briteistä ja Saksasta tulleiden pääpuhujienkin valinta viestittää, pohjoismaisuudestaan huolimatta konferenssi suuntautui vahvasti ei-kansalliseen tai alueellisesti identifioituvaan taidehistoriaan – useimmissa työryhmissä olikin mukana muita kuin pohjoismaisia osanottajia, esimerkiksi Saksasta, Englannista ja jopa Australiasta. Pohjoismainen taidehistoria niveltyi näin luontevaksi osaksi laajempaa tutkimusyhteisöä.

Rovaniemellä järjestettyjen Tahiti-päivien aihe oli sen sijaan aineistollisesti rajatumpi: Suomalainen nykytaide ja sen tutkimus. Pääpuhujia oli kaksi, Helsingin yliopistosta dosentti Hanna Johansson ja museokentän puolelta Kiasman amanuenssi Leevi Haapala. Molemmat käsittelevät aineistojen puolesta suomalaista nykytaidetta tuoreesti aivan viimeisen vuosikymmenen ajalta. Mutta kuten Asko Mäkelä tämän lehden kolumnissa huomauttaa, heidän esitelmiensä ja kenties koko konferenssin erityinen kiinnostavuus oli kuitenkin vahvoissa metodisissa otteissa. Päivien empiristinen lähtökohta eli suomalaisen nykytaiteen aineistot kutsuivat miettimään ja ehdottamaan teoreettis-metodisia avauksia, jotka nousivat tiiviissä ja rikkaassa suhteessa aineistoihin. Johanssonilla rajattu empiristinen lähtökohta avautui keskusteluiksi fenomenologiasta ja sfääreistä ja Haapalalla puolestaan psykoanalyyttisiksi pohdinnoiksi subjektiviteetista ja äänestä. Vaikka Johanssonin ja Haapalan esittelemät ja kehittelemät tutkimusotteet nousivat osaltaan ja poliittisesti tärkeästi juuri suomalaisen empirian käsittelystä, ne olivat selvästi sovellettavissa tai laajennettavissa muualle ja edelleen kehiteltävissä toisten aineistojen kanssa. Niillä on relevanssia paitsi suomalaisen taiteen myös nykytaiteen tutkimuksen rajojen ulkopuolella.

Siinä missä pohjoismaisia tai suomalaisia aineistoja on joskus pidetty marginaalisina tai ainoastaan marginaalisuudessaan kiinnostavina, molemmat loka-marraskuun taitteen konferenssit osoittivat, että nimenomaan teorian ja metodien näkökulmasta niillä on perustellusti merkitystä niiden oman ja itsestään selvimmän kulttuuripiirin ulkopuolella.

Reilu kuukausi Tukholman ja Rovaniemen jälkeen osallistuin kulttuurintutkimuksen vuotuiseen konferenssiin Sydneyssä, Australiassa (Materialities: Economies, Things, Empiricism, 4–6.2012). Kiinnostavasti pohjoiselle taidehistorialle ja tyynenmeren alueen kulttuurintutkimukselle tuntui löytyvän yhtymäkohta juuri edellä käsittelemästäni aihepiiristä: siitä miten erityisistä aineistoista ja lokaatioista käsin tehty tutkimus voi olla yleisesti, muutenkin relevanttia. Pitkään Hongkongissa toiminut kulttuurintutkija ja Sydneyn yliopiston kulttuurin- ja sukupuolen tutkimuksen professori Megan Morris kertoi kahnauksista yhdysvaltalaisen kustantaja Duke University Pressin kanssa – nämä liittyivät siihen, että Morrisin Dukelle ja Hongkong University Pressille toimittaman Creativity and Academic Activism: Instituting Cultural Studies -teoksen (2012) käsittelemät tapaukset olivat pitkälti aasialaisia. Duke ei ollut tyytyväinen kirjan ’yleiseen’ otsikkoon, vaan halusi, että aasialaisuus näkyisi otsikossa, joka ilman lisäystä olisi sen mukaan harhaanjohtava. Morrisin sanoin tämä liittyi näkemykseen, ettei yleisesti relevanttia, merkittävää tutkimusta voi nousta angloamerikkalaisen tai mannermaisen kulttuuripiirin ulkopuolisilta alueilta, niiden ’erityisten’ ilmiöiden parista. Pitkien neuvottelujen ja perustelujen jälkeen Morris sai tahtonsa läpi, kirja julkaistiin ilman eri määreitä. Kustantaja ymmärsi, että muu ratkaisu olisi ollut lopulta poliittisesti epäkorrekti. Tämä muistutti siitä, että jokaisen on myös itse muistettava puolustaa työnsä ’yleistä’ merkittävyyttä: ei ainoastaan erityisasiantuntijana vaan sellaisena, jolla on varmasti annettavaa myös laajemmin tiedeyhteisölle, työskenteli hän sitten miten ’marginaalisten’ aiheiden tai aineistojen parissa. Taktiikoita tähän on monia, teoreettis-metodinen suuntautuminen vain yksi näistä.

***

Tämän numeron varsinaisia tieteellisiä artikkeleja on kaksi. Laajasti ottaen molemmat käsittelevät samaa aihepiiriä: taidehistorian ‘perinteisempää’ empiiristä traditiota, toinen attribuointia, toinen öljyväriluonnosten asemaa. Lisäksi tarjolla on pohdintaa CIHAn viimekesäisestä konferenssista Saksassa ja pohjoismaalaisten osallistujien vähyydestä. Viimeaikaisten väitösten monialaisuutta valottaa kaksi lektiota sekä yksi arvio, ensimmäinen käsittelee Turun tuomiokirkkoon kytkeytyvää kuvallista tuotantoa vuosina 1430–1540, jälkimmäinen, ranskalaisen Georges Bataillen taide- ja historiakäsityksiä, ja arvio tutkimusta Oulun Hietasaaren esikaupunkialueesta. Mukana on myös dossier viime vuoden empiria-teemaisesta Tahiti-konferenssista: senkin aiheet virittyvät moneen suuntaan, sisätilan analyysistä maisemamaalauksiin ja taiteilijanarratiiveista tekstiilitaiteeseen.

Kehotan lukijaa tarttumaan ennakkoluulottomasti koko pakettiin – eikä paneutumaan vain siihen, jonka tuntee omimmakseen. Nimittäin omasta näkökulmasta marginaaliselta näyttävä aihe voi hyvinkin avautua itselle yleisesti kiinnostavaksi, teoreettis-metodisesti tai muutoin. 
Taiteilijat ja teoreetikot ovat perinteisesti pitäneet piirroksia taiteilijan ensisijaisena luonnostelumenetelmänä ja tästä syystä kesti pitkään ennen kuin öljyväriluonnokset saavuttivat itsenäisen aseman ja oman identiteettinsä kuvataiteen piirissä.[1] Öljyvärillä luonnostelu on prosessina monimutkaisempi kuin piirtäminen, eikä menetelmä vielä 1500-luvun alussa, öljymaalaustekniikan alkuvaiheissa, ollut kovin suosittu.[2]

Öljyväriluonnos on ennen muuta kuvataiteellinen työskentelymenetelmä. Sitä, kuten piirustusta tai kartonkia, käytettiin ensi sijassa kompositionaalisen kokonaisuuden työstämiseen ennen teoksen maalaamista lopulliseen kokoon. Kartonki ja öljyväriluonnos eroavat kuitenkin toisistaan sekä funktioltaan että olemukseltaan.  Kartonki oli ennen muuta valmisteleva malli, useimmiten graafinen esitys teoksen kompositiosta mittakaavassa 1:1 lopulliseen teokseen suhteutettuna. Öljyväriluonnos, joka oli yleensä lopullista maalausta huomattavasti pienempi, paljasti sen sijaan maalauksen tekniikan paljon yksityiskohtaisemmin. Prosessissa, jossa kokonaiskompositiota työstettiin, öljyvärimalli lisäsi piirustukseen värityksen sekä valo−varjovaikutelman. Kyseessä on siis teos, jota tavallaan voi jo itsessään pitää viimeisteltynä.  Kuten seuraavassa osoitetaan, eri vuosisadoilla työskennelleet taiteilijat hyödynsivät tätä kuvataiteellista menetelmää eri tavoin alueellisista ja henkilökohtaisista suuntauksista riippuen. Öljyväriluonnos oli pitkän aikaa piirtämiseen verrattava ideointimenetelmä ja vasta myöhemmin sitä alettiin käyttää apuna, kun haluttiin tallentaa muistiin jokin tietty teos. Lisäksi öljyväriluonnoksia alettiin tehdä itsenäisinä tyylillisinä harjoitelmina, joiden perusteella ei ollut edes tarkoitus valmistaa toista teosta.

Artikkelini tavoitteena on osoittaa joitakin näkökulmia ja erityispiirteitä öljyväriluonnoksen kehityksestä, funktiosta ja käsitteestä sekä sen olemuksesta taidehistoriallisena tutkimuskohteena. Artikkelin rajoitetun pituuden puitteessa voin antaa vain viitteitä rikkaaseen tutkimusaineistoon. Tästä huolimatta käsittelemäni materiaali osoittaa kuinka öljyväriluonnostekniikka tunnettiin Italiassa jo 1500-luvulla, kuinka se yleistyi suhteellisen hitaasti ja kuinka se vakiinnutti asemansa 1700-luvulla. Artikkelini keskittyy Italian taiteen historiaan ja erityisesti öljyväriluonnokseen ”modellona”, mallina lopulliseen taideteokseen. Yksittäisenä erityistapauksena esittelen öljyväriluonnoksen asemaa Giambattista Tiepolon tuotannossa.

Edward Maserin (1924–1988), Chicagon yliopiston taidehistorian professorin sanoin: öljyväriluonnokset “osoittavat taiteilijan kykyä vangita jokin ohitse kiitävä ja usein abstrakti idea, ja tehdä se mielikuvituksen rikkauden ja visuaalisen fantasian avulla kuvallisesti ymmärrettäväksi ja houkuttelevaksi”. Ajatellessamme öljyväriluonnosta mieleemme tulee yleensä ensimmäisenä pienikokoinen maalaus, jota on käytetty mallina lopulliselle teokselle. Tekniikan alkuvaiheista lähtien öljyväriluonnos on kuitenkin ollut ennen muuta lopputulos ensimmäisistä hahmotteluista, ja osoittanut ensi kertaa koko komposition perspektiiveineen, valoineen ja varjoineen sekä värityksineen. Nykyisin öljyväriluonnokset jaotellaan useisiin eri tyyppeihin, ja tämä erittely pohjaa sekä vanhoihin että uudempiin sisällöllisiin määritelmiin. Kun kyseisille pienille taideteoksille omistettu ensimmäinen näyttely järjestettiin vuonna 1967, Rudolf Wittkower (Berliini 1901 – Lontoo 1971) ehdotti niiden jaottelemista viiteen, niiden funktiota luonnehtivaan historialliseen luokkaan[4]:

    Spontaanit (Spontaneous) öljyväriluonnokset, joissa on ensi kertaa yhdistetty kompositio väreihin;
    Viimeistellyt (As a clarifying statement) taiteilijan omaan käyttöön tehdyt öljyväriluonnokset, jotka perustuvat aiempiin luonnospiirroksiin ja esittävät maalauksen lopullisen idean ja määrittelevät sekä komposition värimaailman että muodot;
    Mallit tai sopimusluonnokset (Model), jotka on viimeistelty tilaajaa varten;
    Kopiot (post festum tai ricordo), jotka ovat joko taiteilijan tai hänen apulaisensa maalaamia jäljennöksiä valmiista maalauksesta ja joita tehtiin sekä työhuoneen käyttöön että myyntiin;
    Itsenäiset (Autonomous) pienikokoiset öljyvärimaalaukset, joihin ei liity luonnosfunktiota ja joiden perusteella ei ole tehty toista teosta.

Öljyväriluonnosta käytettiin tavallisesti joko alustavana tutkielmana tai se laadittiin muistiinpanomielessä työhuonetta varten, mutta kyseessä saattoi olla myös itsenäinen “ex-novo” taideteos. Öljyväriluonnoksen asemaa itsenäisenä taideteoksena on kuitenkin usein vaikea todistaa. Tavallaan voidaan ajatella, että öljyväriluonnos on itsenäinen, jos sen perusteella ei ole tehty toista teosta, mutta juuri tämä kysymys jää usein hämäräksi. Tutkimuksessa luonnoksia tarkastellaan suhteessa olemassa oleviin taideteoksiin, aikalaiskirjoituksiin ja arkistodokumentteihin, mutta on huomattava, että vaikka lopullista versiota ei tunneta, se on voinut kadota ja jäädä pois myös aikalaismaininnoista. Lisäksi kirjoittajat eivät läheskään aina ole seikkaperäisiä taideteoksia koskevissa maininnoissaan, eikä teosten identifioiminen lähteiden perusteella ole täten yksiselitteistä.

Öljyväriluonnosten historia alkaa 1500-luvulta[5], jolloin niiden merkitys toisinaan nousi joidenkin taiteilijoiden tuotannossa samanarvoiseksi perinteisten piirrosten kanssa. Tuohon aikaan ne miellettiin välivaiheeksi, jonka avulla kompositio siirrettiin graafisesta muodosta lopulliseen maalaukselliseen muotoon[6], mutta niitä ei käytetty läheskään aina. Italian termi bozzetto tai schizzo sisältää jo itsessään viittauksen nopeasti tehtyyn, suurpiirteiseen objektiin ja termiä abbozzo käytetään edelleen sekä maalatusta että piirretystä luonnoksesta. Kyseiset termit pohjautuvat yleisluonteisempiin sanoihin kuten macchia (läiskä) tai bozza (nopea harjoitelma), ja kuten jo edellä mainittiin, joissakin tapauksissa niiden merkitys on päällekkäinen disegnon eli piirrosta tai suunnitelmaa tarkoittavan termin kanssa. Käyttäessään termejä schizzi ja bozze 1500-luvun kirjoittajat tarkoittavat niillä taideteoksen alkuvaiheessa tehtyjä nopeita luonnoksia. Öljyväriluonnoksista ja piirroksista puhutaan samoilla termeillä, ja sama päällekkäisyys jatkuu myös muissa termeissä kuten invenzione (inventio).[7] Giorgio Vasari luonnehti Le Vite -teoksessaan öljyväriluonnoksia tietynlaisiksi suunnitelmiksi (disegno), jotka antavat kompositiosta ensimmäisen käsityksen.[8] Hänen mukaansa nämä bozzat olivat oleellisen tärkeä vaihe maalauksen luomisessa. Vasari, samoin kuin Leonardo[9], katsoi siis öljyväriluonnoksen olevan siirtymävaihe pienestä koosta lopulliseen. Venetsialaiset taideteoreetikot Paolo Pino (Venetsia 1534–1565) ja Ludovico Dolce (Venetsia 1508–1568) käyttivät termejä bozza tai abbozzo Vasarin ja Leonardon tavalla kuvatessaan valmistelevaa työprosessia.[10] Myös taidemaalari ja -teoreetikko Gianpaolo Lomazzo (Milano 1538–1592) kuvaili tätä “nopeiden taidemaalareiden” tekniikkaa. Hänen mukaansa kyseessä oli päätepiste erilaisista luonnosteluvaiheista, menetelmä, jota taiteilijat käyttivät saadakseen aikaan sopivan koloristisen vaikutelman.[11]

Kautta 1500-luvun ja vielä 1600-luvullakin, öljyväriluonnosta siis pidettiin piirustukseen verrattavissa olevana valmistelevana tekniikkana. Abbozzo-käsitteen ambivalentti käyttö, johon edellä viitattiin, osoittaa kuitenkin, että 1500-luvulla toimineilla traktaattien kirjoittajilla oli tietynlainen tarve tarkastella öljyvärimallia autonomisena ja piirtämisestä erillisenä tekniikkana, vaikka piirustukset olivat suositumpia ja sekä kriitikot että taiteilijat arvostivat ne korkeammalle. Itse asiassa öljyväriharjoitelmien voikin tulkita pitkään sisältyneen oleellisena osana luonnosteluprosessiin, mutta jo 1500-luvulla voidaan puhua myös öljyvärimallista; menetelmästä, joka yhdisti toisiinsa kompositiopiirroksen ja värityksen. Vaikka renessanssin kirjoittajat mainitsevat öljyväriluonnokset, he tarkastelevat niitä ainoastaan osana valmistelevaa työprosessia, eikä kukaan heistä analysoi niitä esteettisestä näkökulmasta.

Öljyväriluonnosten käyttöönotto ei kuitenkaan ole pelkästään taiteilijan työprosessiin ja tekniikkaan liittyvä asia. Niiden luonteeseen malleina eli modelloina ja liittyy maalaustaiteellisten kysymysten lisäksi myös ikonografinen ulottuvuus.  Vastauskonpuhdistus tarvitsi tällaista välinettä, jotta kirkkotaiteessa olisi voitu paremmin välttyä kerettiläisiltä taideteoksilta. Pääosa valmisteluvaiheessa toteutetuista öljyväriluonnoksista onkin aiheeltaan uskonnollisia, ja lopulliset alttarimaalaukset, muut maalaukset ja freskot toteutettiin niiden pohjalta. Tilaaja (olipa hän sitten kirkon edustaja tai yksityishenkilö) saattoi antaa taiteilijalle kompositiota varten ohjeita, joita tämän oletettiin seuraavan. Oli tärkeää keskustella tilaajan kanssa ja saada hänen hyväksyntänsä ennen lopullisen maalauksen toteuttamista. Öljyväriluonnos oli siis tarkoitettu alustavaksi ja arvokkaaksi menetelmäksi, jolla lopullisen maalauksen kompositio, valon- ja värienkäyttö sekä ikonografinen sisältö osoitettiin. Kyse oli siis tavallaan valmiista teoksesta pienemmässä koossa.

Usein ajatellaan, että öljyväriluonnoksista kiinnostuttiin esteettisessä mielessä vasta romantiikan aikana, jolloin niiden funktio erotettiin selkeästi piirrosten funktiosta.
Kuitenkin jo 1600-luvulla muiden muassa Leopoldo de’ Medicin hovissa toiminut taiteentuntija ja taideteoreetikko Filippo Baldinucci (Firenze 1624–1697) erotti ne omaksi lajikseen.  Vuosisadan lopulla kirjoittamassaan teoksessa Vocabolario toscano dell’arte del disegno[12]  Baldinucci samaisti termin bozza käsitteeseen ”lukittu” ja erotti sen näin mallin käsitteestä.  Hänen tulkintansa omaksuttiin vuonna 1833[13] Accademia della Cruscan, Italian tärkeimmän, Firenzessä 1500-luvulla perustetun Italiankielen tutkimukseen keskittyneen instituution käyttöön.  Oleellinen asennemuutos tapahtui kuitenkin vasta 1700-luvulla, jolloin taidekriitikot sisäistivät öljyväriluonnosten erilaisuuden piirroksiin verrattuna ja alkoivat pitää niitä itsenäisenä genrenä. Öljyväriluonnosten suosio kasvoi 1500- ja 1600-luvulla. Osa taiteilijoista omaksui tämän työskentelymenetelmän omakseen siinä määrin, että käytti sitä silloinkin kun öljyväreillä toteutettua mallia ei edellytetty osana maalauksen suunnitteluprosessia.
Tätä tekniikkaa, jonka voi katsoa vastaavan Wittkowerin määritelmässä viimeisteltyä öljyväriluonnosta eli valmistelevan vaiheen päätepistettä (clarifying statement), kehitettiin erityisesti Keski-Italiassa[14], ja sitä harjoittivat muiden muassa Polidoro da Caravaggio (Caravaggio noin 1499–1543), Domenico Beccafumi (Montapreti 1486 – Siena 1551) ja Federico Barocci (Urbino 1535–1612).[15] Varsinkin Baroccin luonnostelutekniikkaa voidaan pitää omana aikanaan innovatiivisena ja sofistikoituneena, koska se osoittaa taiteilijan käyttäneen öljyväriluonnosta tietoisesti ja harkitusti asteittaisen työprosessinsa osana.[16] Hänen työskentelyprosessinsa oli viisivaiheinen. Hän aloitti piirtämällä yksittäisiä figuureja ja kokoamalla niitä ryhmiksi. Toisessa vaiheessa hän teki näistä ryhmistä savimalleja, jotka hän päällysti kankaalla. Tämän jälkeen hän maalasi öljyvärikartongin, jota käytettiin komposition suurentamiseen paneelille. Tämä ei kuitenkaan riittänyt hänelle, vaan hän maalasi myös toisen mallin, jonka avulla hän tutki maalauksen valonkäyttöä ja/tai väritystä[17]  Hyvä esimerkki värimallista on New Yorkissa yksityiskokoelmassa oleva Hautaanlasku (kuva 1), johon liittyvä lopullinen versio on ajoitettu vuosiin 1578–1582  ja sijaitsee Senigallian Chiesa della Crocessa Italiassa.[18]  Tällainen öljyväriluonnos oli Baroccille siis viimeinen työvaihe kartongin jälkeen. Muita hyviä esimerkkejä ovat muun muassa Urbinon tuomiokirkon Santissima sacramento -kappelin maalauskoristelua varten tehty luonnos, jonka avulla taiteilija on tutkinut valonkäyttöä (“cartone per il lume”)[19] , ja lontoolaisessa yksityiskokoelmassa olevaa Ympärileikkaus-aiheista maalausta varten tehty värimalli.[20]  Baroccin työskentelymenetelmä vaati “paljon harjoitusta & määrätietoisuutta”[21] , kuten myös taideteoreetikko Giovanni Pietro Bellori (Rooma 1613–1696) korosti teoksessaan Le vite de’ pittori, scultori et architetti moderni. Baroccin työskentelytapa voidaan nähdä lähtökohtana kehityksessä, jonka kuluessa öljyväriluonnos taiteilijan työskentelymetodina eriytyi muista valmistelevista tekniikoista.[22]

Tekniikan synnyinseutuna voidaan pitää Keski-Italiaa, mutta se ei ollut suinkaan ainoa alue, jossa se tuli suosituksi. Myös Venetsiassa menetelmä omaksuttiin jo 1500-luvulla, ja siellä teosten funktio vaihteli Wittkowerin luokitteluun viitaten viimeistellyistä, taiteilijan omaan käyttöön valmistetuista öljyväriluonnoksista (clarifying statement) tilaajaa varten tehtyihin malleihin eli sopimusluonnoksiin (model). Varhaisiin esimerkkeihin[23] kuuluu esimerkiksi Tizianin (Pieve di Cadore 1488/90 – Venetsia 1576) prima idea, ensimmäinen versio, markiisi d’Avalosta esittävästä muotokuvasta. Taiteilija lähetti sen markiisille itselleen saadakseen hyväksynnän suunnitelmalleen.[24] Tässä tapauksessa öljyväriluonnos toimi siis mallina, jonka pohjalta taiteilija ja tilaaja sopivat muotokuvan lopullisesta toteutuksesta.  Huomattavin todiste vastaavasta toiminnasta Venetsian 1500-luvun taidekentällä ovat Palazzo Ducalen suuren neuvoston salin, Sala del Maggior Consiglion, koristelua varten laaditut öljyväriluonnokset. Nämä vaihtoehtoiset mallit (Wittkowerin luokituksessa model) ovat Jacopo Tintoretton (Venetsia 1518–1589), Paolo Veronesen (Verona 1528 – Venetsia 1588), Francesco Bassanon (Bassano 1549 – Venetsia 1592) ja Jacopo Palma il Giovanen (Venetsia 1544–1628) käsialaa, ja niiden perusteella Venetsian suuri neuvosto päätti toteutettavista maalauksista.[25]

Vaikuttaa siltä, että Jacopo Tintoretto ja hänen poikansa Domenico (Venetsia 1560–1635) maalasivat öljyväriluonnoksia muita aikalaiskollegojaan useammin. Venetsialaisen taideteoreetikon Carlo Ridolfin (Lonigo 1594 – Venetsia 1658) mukaan Jacopon taiteelliselle lahjakkuudelle oli ominaista vaivattomuus ja innovatiivisuus, ja hän saattoi luoda kompositionsa suoraan kankaalle (lopulliseen kokoon) käyttäen joskus apunaan muovailtuja malleja, jotka hän oli valaissut sopivalla tavalla.[26] Uudempi tutkimus on attribuoinut Jacopolle joitakin öljyvärimalleja, jotka esittävät maalauksen rakenteen ja jotka hän on todennäköisesti valmistanut tilaajaa varten.[27] Domenicolta sen sijaan tunnetaan toistasataa, yleensä öljyvärein maalattua kompositioluonnosta, jotka osoittavat, että hän saattoi toisinaan laatia samaa aihetta varten useita erilaisia kompositiomalleja.[28] Näin suuri öljyväriluonnosten määrä on poikkeuksellinen, mutta koska Domenicon tuotantoa ei vielä ole perusteellisesti tutkittu, luonnosten suhde valmiisiin maalauksiin on epäselvä. Taiteellisesti ja innovatiivisesti ne kuuluvat Domenicon mielenkiintoisimpaan tuotantoon. Näistä esimerkeistä ja poikkeuksista huolimatta öljyvärimallien käyttö 1500-luvun Venetsiassa oli yleisesti ottaen melko harvinaista ja virallisiin tilauksiin liittyvää.

Kaiken kaikkiaan voidaan todeta, että muutamia poikkeuksia lukuun ottamatta öljyväriluonnosten käyttö malleina (modello) oli 1500-luvulla riippuvaista ulkoisista tekijöistä, kuten julkisista tilauksista. Tekniikka levisi ja yleistyi vastauskonpuhdistukseen liittyvien moralististen ja sensuuriin perustuvien kriteerien myötä, jotka oli vahvistettu Trenton kirkolliskokouksessa (1545–1563). Siitä tuli vähitellen vakinainen osa maalauksen suunnitteluprosessia ja kommunikaatioväline, jonka avulla tilaajat saattoivat tarkistaa, että taideteokset täyttivät niille asetetut vaatimukset.[29]

Öljyvärimallien käyttö muuttui 1600-luvulla yhä yleisemmäksi ja tältä vuosisadalta on säilynyt monia tilauksiin liittyviä esimerkkejä, kuten esimerkiksi Pietro Berrettinin eli Pietro da Cortonan (Cortona 1596 – Rooma 1669) vuonna 1668 tekemät luonnokset Rooman Pietarin kirkon oikean sivulaivan kupolin mosaiikkeihin, joiden tilaajana toimi paavi Innocentius X tai Giuseppe Cesarin eli Cavalier D’Arpinon (Rooma 1568–1640) luonnosmaalaukset Rooman Capitolium-kukkulalla sijaitsevan Palazzo dei Conservatorin koristeluun.[30]

Öljyväriluonnosten yleistymisestä huolimatta monet taiteilijat pitäytyivät edelleen perinteisemmissä luonnostelumenetelmissä kuten piirtämisessä.  Niiden taiteilijoiden piirissä, jotka käyttivät öljyväriluonnoksia osana työprosessiaan ja jättivät näitä virtuoosimaisia mallejaan jälkipolville, oli monia suuria persoonallisuuksia kuten Peter Paul Rubens (Antwerpen 1577–1640).[31]  Italian matkansa aikana ja myöhemminkin hän toteutti öljyvärein useita luonnoksia sekä julkisille että yksityisille tilaajilleen. Hyvinä esimerkkeinä tästä ovat Lontoon Courtland Instituten kokoelmissa ja Wienin Akademie der bildenden Künstessa olevat mallit Rooman Santa Maria della Vallicella -kirkon Neitsyt Maria -aiheiseen alttarimaalaukseen (1606–1608) samoin kuin valmistelevat mallit Maria de’ Medicin elämää kuvaavaa sykliä varten, kuten esimerkiksi Pietarissa Eremitaasissa oleva Maria de’ Medicin kruunaus -aiheinen öljyväriluonnos. Rubensin öljyväriluonnoksia voi luonnehtia tyylillisiksi harjoitelmiksi. Ne on toteutettu sekatekniikalla, joissa öljyvärimaalaukseen on yhdistetty piirrostekniikkaa. Hänen luonnosmaalauksiaan pidetään yleisesti itsenäisinä taideteoksina, vaikka niitä olisi käytetty mallina lopulliseen kokoon maalatuille teoksille.[33] Tässä mielessä ne lähenevät Wittkowerin käsitettä spontaanit öljyväriluonnokset, ja niiden voikin katsoa olevan ensimmäinen askel tämän taiteenlajin emansipoitumisessa. Rubens toimi tärkeänä esimerkkinä monille italialaisille taiteilijoille. Genovalaiset taidemaalarit toimivat aktiivisesti öljyväriluonnosten itsenäistymisen puolesta ja saivat vaikutteita muiden muassa Anthony Van Dyckin (Antwerpen 1599 – Lontoo 1641) italialaisesta luonnoskirjasta (1621–1627) ja Rubensin teoksista.  Myös heidän tilaajansa arvostivat kyseisiä pienikokoisia taitavasti toteutettuja maalauksia.  Giovanni Battista Gaulli (Genova 1639 – Rooma 1709), jota kutsuttiin nimellä Baciccio, oli suuntauksen keskeinen taiteilija. Hän teki monia luonnosmaalauksia (bozzetti) Rubensin menetelmällä öljyväriä ja piirtämistä yhdistellen. Hän teki myös monia pieniä maalauksia valmiiden maalaustensa perusteella työhuoneensa käyttöön – tyyppi, jota Wittkower kutsui nimellä post festum tai ricordo. Monille genovalaistaiteilijoille kuten Bernardo Strozzille (Genova 1581 – Venetsia 1644) ja Valerio Castellolle (Genova 1624–1659), öljyväriluonnoksesta tuli luovan prosessin päätepiste.[34]

Strozzi työskenteli 1600-luvulla Venetsiassa vaikuttaen useisiin siellä työskennelleisiin taiteilijoihin.[35] Tuohon aikaan Venetsiassa toimi lukuisia muualta tulleita taidemaalareita kuten saksalainen Johann Karl Loth (Munchen 1632 – Venetsia 1698), bolognalainen Antonio Zanchi (Este 1631 – Venetsia 1722) ja luccalaiset Filippo Gherardi (Lucca 1643–1704) ja Giovanni Coli (Lucca 1636–1681), jotka käyttivät öljyväriluonnoksia malleina alttarimaalauksissaan ja muissa julkisissa tilauksissaan. Esimerkkejä tästä ovat muun muassa Lothin Strasburgissa oleva luonnos[36] Padovan Santa Giustina -kirkossa olevaan alttarimaalaukseen Pyhän Gerhard Sagredon marttyyrikuolema, Zanchin Wienin Kunsthistorisches Museumissa oleva luonnos Venetsian Scuola Grande di San Roccon maalaukseen Rutto Venetsiassa samoin kuin Colin ja Gherardin mallit Venetsian San Giorgio Maggioren kirjastossa olevaan Tiedon voittokulku -maalaukseen.[37]

Myös 1600-luvun Napolissa taiteilijat alkoivat käyttää öljyväriluonnoksia työprosessissaan aiempaa yleisemmin ja niiden funktiot kattavat kaikki Wittkowerin mainitsemat kategoriat.[38] Luca Giordano (Napoli 1634–1705) seurasi tässä Roomassa toimineiden taiteilijoiden, kuten Pietro da Cortonan (Cortona 1596 – Rooma 1669) ja Mattia Pretin eli Cavalier Calabresen (Taverna 1613 – La Valletta 1699) esimerkkiä. Preti käytti tekniikkaa apunaan erityisesti julkisissa freskotilauksissa ja Giordano jatkoi Pretin menetelmää laatimalla niitä erityisesti suureen kokoon toteutettavia maalauksia, kuten esimerkiksi Napolin kaupunginportin freskoja, varten.[39] Luonnoksista muodostui oleellinen osa hänen suunnitteluprosessiaan ja hän hyödynsi niitä varsin taloudellisella tavalla kuten Bernardo De Dominici (Napoli 1683–1759) hänen elämäkerrassaan kertoo.[40] Taiteilijan kutsumanimi “Luca fa presto”, Luca nopea, johtuu siitä, että hän työsti lukuisia tilauksia samaan aikaan, ja tämä oli mahdollista ainakin osittain juuri siksi, että hän käytti samoja öljyväriluonnoksia eri töidensä osittaisina lähtökohtina.

Huolimatta siitä että tekniikka yleistyi 1500- ja 1600-luvulla, taidekritiikki ei vielä juuri kiinnittänyt näihin teoksiin huomiota eikä niitä tarkasteltu esteettisinä objekteina. Tämä lienee syynä siihen, että ne päätyivät kokoelmiin suhteellisen harvoin. 1700-luvulla öljyväriluonnokset oli sen sijaan jo täysin hyväksytty esteettisinä objekteina, ja niihin suhtauduttiin positiivisesti niiden viimeistelemättömän luonteen ja niille ominaisen värityksen vuoksi. Välittömyyden vaikutelma oli piirre, joka lisäsi niin taiteenkeräilijöiden kuin taiteilijoiden kiinnostusta niihin.[41] Öljyväriluonnoksia ei ajateltu enää vain valmistelevina luonnoksina vaan kuvataiteellisena kokeilevana metodina. Huomiota kiinnitettiin toteutuksen nopeuteen ja vapaaseen sivellintekniikkaan – ominaisuuksiin ja taitoihin, joita nyt pidettiin arvossa. Taiteilijat alkoivat ajatella öljyväriluonnoksia valmiina taideteoksina, ja samaan aikaan pienikokoisten maalausten (pitture in piccolo) ja taitelijan tai hänen työhuoneensa toteuttamien kopioiden (ricordi) kysyntä keräilijöiden piirissä lisääntyi. Luonnosta merkitsevän termin sijasta käytettiin myös käsitettä prima copia, joka korosti teoksen inventiota, luovaa innovatiivisuutta, jonka pohjalta taidemaalarin visuaalisia taitoja saattoi arvioida.

Tärkein alue kehityksen kannalta oli edelleen Keski-Italia, erityisesti Rooma. Taidemaalarit käyttivät tekniikkaa maalauksellisen ilmaisun, muodon ja värityksen tutkimiseen, ja öljyväriluonnoksia tehtiin kaikenlaisista aiheista uskonnollisista mytologisiin ja historiallisiin. Joissakin tapauksissa taiteilijat myös hankkivat niiden avulla lisätuloja. Esimerkiksi Gregorio Lazzarini (Venetsia 1657 – Villabona Veronese 1730) myi luonnosmaalauksiaan malleiksi, vaikka ne itse asiassa olivat ricordoja eli jo valmiiden maalausten perusteella tehtyjä kopioita.[42] Venetsian alueella Sebastiano Ricci (Belluno 1659 – Venetsia 1734), Giambattista Pittoni (Venetsia 1687–1767), Giambattista Piazzetta (Venetsia 1683–1754), Antonio Pellegrini (Venetsia 1676–1741) ja Giambattista Tiepolo (Venetsia 1696 – Madrid 1770) saattoivat toteuttaa öljyväriluonnoksia itsenäisinä ja lopullisina taideteoksina, joita he kutsuivat käsitteellä pittura in piccolo, pienikokoinen maalaus. Tämä siis vastaa Wittkowerin viimeistä kategoriaa (autonomous). Ricci ja Pittoni mainitsevat myös sellaisia öljyväriluonnoksia, jotka olivat kopioita viimeistellystä taideteoksesta[43] (Wittkowerin post festum tai ricordo). Tämä käy ilmi esimerkiksi Sebastiano Riccin vuonna 1731 tilaajalleen lähettämästään kirjeestä.[44] Yhteenvetona voidaan tiivistää, että 1700-luvulla öljyväriluonnokset saavuttivat viimein sekä taiteilijoiden että taiteen keräilijöiden hyväksynnän omana taiteenlajinaan. Jos Rubens oli öljyväriluonnosten mestari 1600-luvulla, seuraavalla vuosisadalla sitä oli Giambattista Tiepolo. Jopa Roberto Longhi (Alba 1890 – Firenze 1970), kuuluisa italialainen taidehistorioitsija ja Paragone -aikakausjulkaisun perustaja, katsoi Tiepolon öljyväriluonnosten tehneen hänestä yhden 1700-luvun hienommista taiteilijoista, vaikka ei arvostanutkaan tätä taidemaalarina sinänsä.[45]  Artikkelissa, joka käsittelee Tiepolon öljyväriluonnoksia Würzburgin linnan maalauksiin (1751–1753), Montrealin Museum of Fine Artsin kuraattori Hilliard T. Goldfarb tulkitsee uudella tavalla Tiepolon toisintoja ja variaatioita rinnastaen ne Tizianin niin kutsuttuihin poesioihin, yksityisille tilaajille tehtyihin mytologisiin maalauksiin.[46]

Koska öljyväriluonnoksia oli alettu arvostaa, taiteilijat pystyivät hyödyntämään niitä sekä taloudellisesti että korostamaan niiden avulla asemaansa. Tiepololle öljyväriluonnos oli tärkeä vaihe komposition suunnittelussa. Valmistava työprosessi sisälsi muste- tai guassi-tekniikalla valmistettuja luonnoksia, valonkäyttöön liittyviä harjoitelmia ja öljyväriluonnoksia. Niitä käytettiin sekä taiteilijan omiin tarpeisiin että tilaajien mielipiteiden varmistamiseen.[47] Tiepolo kierrätti inventioitaan surutta[48], ja ymmärtääksemme, mitä öljyväriluonnos hänelle merkitsi, on nojauduttava Theresa Longyearin, Svetlana Alpersin ja Michael Baxandallin tutkimuksiin.[49] Tiepolo käytti koko tuotantonsa ajan menetelmää, jossa hän siirtyi piirroksista tai graafisista esityksistä öljyväriluonnoksiin ja niistä lopulliseen kokoon toteutettuihin maalauksiin.[50] Hänelle öljyväriluonnos oli prima idea, ensimmäinen versio, jonka avulla hän määritteli komposition ja viimeisteli värityksen. Siinä teos esitettiin ensi kertaa kokonaisuudessaan, ja se toimi sitten mallina lopulliselle työlle.[51] Ennen tilaustyön aloittamista hän tutustui paikkaan, mittakaavaan, teoksen sijaintikorkeuteen ja valon tulosuuntaan.  Kaikki nämä elementit tiivistettiin sitten taidokkaasti pienikokoiseen esitykseen, joka kuitenkin oli esteettisesti korkealaatuinen. Tiepolo pyrki vastaamaan luonnosmaalauksillaan neljään vaateeseen, joita olivat: komposition luominen, tilaajan vaatimukset, työhuoneelle tuotettavat mallit ja markkinat.[52] Vaikka nämä tarpeet yhdistyivät lopullisessa viimeistellyssä teoksessa, ne eivät olleet keskenään yhtä tärkeitä. Kaikkein merkityksellisintä oli luoda hyvä kompositio, ja tähän Tiepolo keskitti koko taiteellisen ammattitaitonsa öljyväriluonnoksen toimiessa keskeisenä apuvälineenä. Kuten monet muut edellä mainitut taiteilijat, Tiepolo maalasi lopulliset suurikokoiset teoksensa öljyvärimalliensa pohjalta. Vaikka hänen mallinsa eivät suuresti eroa viimeistellyistä taideteoksista, ne ovat kuitenkin aina luonteeltaan “luonnoksia”, joita ei ole viimeistelty yksityiskohtiaan myöten.  Toiseksi tärkein kysymys koski tilausprosessia, jossa tilaajan edellyttämästä öljyväriluonnoksesta muodostui hyväksymisen jälkeen malli tilatulle taideteokselle. Työhuoneen asettamat vaateet liittyivät siihen, että työhuoneen oli tarpeen muistaa valmistetut teokset kokonaisuudessaan, ja siksi niistä laadittiin pienikokoisia kopioita. Tämä asia, kuten Brown on korostanut, liittyi erityisesti Gimbattistan poikiin, Giovanni Domenicoon ja Lorenzoon.[53] Vähiten tärkeä asia oli öljyväriluonnoksen arvo myyntituotteena.  Kuten edellä on kerrottu, jotkut taiteilijat toteuttivat pienikokoisia kopioita maalaamistaan teoksista taidekauppaa varten ja saattoivat jopa myydä niitä malleiksi huolimatta siitä, että niitä oli jo käytetty kertaalleen.[54] Myös Tiepolo, muiden taiteilijoiden tapaan, myi öljyvärimallejaan 1700-luvun taidemarkkinoilla, joilla kysyntä oli vilkasta. Hän hyödynsi systemaattisesti aikansa perinteisiä työskentelymetodeja, mutta pyrki edesauttamaan toimintaansa yhdistämällä maalauksiinsa uudella tavalla jo olemassa olevia, aikaisemmin keksimiään elementtejä, ja tästä syystä hänen teoksensa vaikuttavat siltä, kun ne olisivat osa jatkuvaa prosessia. Öljyväriluonnosta käytetään määrittelemään kokonaisuutta, joka muodostuu teoksen kokonaismuodosta (mitoista), pohjamaalauksesta, piirustuksesta ja maalauksellisista ominaisuuksista. Tiepolon työprosessi oli monivaiheinen. Ensimmäiseksi oli päätettävä teoksen muoto, sillä yleensä hänen öljyväriluonnoksensa toimivat malleina lopulliselle teokselle. Hän käytti korkealaatuisia, standardimittaisia kankaita, ja suhde mallin ja lopullisen version välillä oli 1:7 tai 1:8 sekä freskojen kohdalla 1:10. Hänen pohjustuksensa on tavallisesti tehty tummanpunaisella maavärillä, kuten voidaan nähdä esimerkiksi Helsingissä Sinebrychoffin taidemuseossa olevassa varhaisessa teoksessa Sabiinitarten ryöstö (kuva 3)[55], tai keltaharmaalla maalikerroksella.[56] Luonnospiirrokset ovat yleisempiä myöhäisissä teoksissa, joissa ne myös ovat näkyvämpiä kuin varhaisissa. Tiepolo piirsi ohuella siveltimellä käyttäen umbran ja norsunluunmustan sekoitusta, josta hyvänä esimerkkinä ovat Venetsian Scuola Grande del Carminen teoksiin (1743) valmistetut luonnokset.[57] Kompositio oli lopputulos useista hahmotelmista, joissa taiteilija ei vielä ollut käyttänyt mitään määrättyä kompositiota. Öljyväriluonnosten siveltimenvedot vaihtelevat kuvaelementeistä riippuen – toisinaan ne ovat nopeita ja vaihtelevia, toisinaan ohuita ja hermostuneita. Tiepolo ei käyttänyt monia päällekkäisiä kerroksia, eikä malttanut odottaa, että aikaisempi maalikerros olisi kuivunut ennen kuin jatkoi työtään, vaan korjasi virheensä kuivatulla siveltimellä käyttäen hyväkseen myös uusia tieteellisiä väriskaalaan liittyviä havaintoja. Värivaikutelmalla oli hänelle erittäin suuri merkitys erityisesti hänen kypsällä kaudellaan, jota osoittavat muun muassa Antoniuksen ja Kleopatran tarinaa kuvaavat, Venetsian Palazzo Labian koristelua varten laaditut öljyvärimallit.[58] Hänen palettinsa koostui yleensä seuraavista pigmenteistä: lyijyvalkoinen, Napolinkeltainen, maapunaiset, -ruskeat ja -vihreät, sinooperi ja Preussinsininen. Hän sekoitti usein pigmenttejä tehdäkseen ne, esimerkiksi Preussinsinisen tai Napolinkeltaisen, loistavammiksi. Hän ei pyrkinyt jäljittelemään paletillaan luontoa sellaisenaan, vaan saavuttamaan sen avulla haluamansa sävyt ja korostukset. Tiepolo muovaili maalaustensa valot ja varjot käyttämällä kolmea valööriastetta: vaaleaa, keskiastetta ja tummaa, ja perehtyi syvällisesti niiden keskinäisiin vaikutelmiin. Aikalaiskriitikot arvostivat tätä piirrettä hänen tuotannossaan, ja esimerkiksi venetsialainen graafikko ja oppinut, Antonio Maria Zanetti (Venetsia 1706–1778) kirjoitti: ”Hän teki loistavia harjoitelmia luonnon mukaan ja ennen kaikkea kykeni tarkkasilmäisesti havaitsemaan varjojen ja valojen parhaimmat suhteet toteuttaen ne ihailtavan helposti.” Öljyväriluonnosten kokoelmahistoria eroaa niiden teknisestä kehityshistoriasta ja siitä, kuinka laajasti taiteilijat menetelmää käyttivät. Öljyväriluonnoksia ei aluksi pitkään aikaan kerätty systemaattisesti ja niiden suosio kerääjien keskuudessa vakiintui vasta Valistuksen aikana. Jotkut henkilöt kuitenkin kiinnostuivat aihepiiristä jo varhain, ja teoksia tuli kokoelmiin ainakin 1600-luvulta lähtien. Ensimmäinen tunnettu keräilijä oli kardinaali Leopoldo de’ Medici (Firenze 1617–1675)[60], kuten Del Seran kommentti 1660 tehdystä inventaariosta todistaa, sen vähemmän mairittelevasta luonteesta huolimatta: “kolme genovalaisen papin [Bernardo Strozzi] luonnosta öljyvärillä, eivät ole piirroksia eivätkä tavallaan maalauksiakaan, eikä niitä kovin suuresti arvosteta.”[61]

1700-luvulla tapahtuneeseen arvostuksen lisääntymiseen vaikutti osaltaan asenteen muutos itsensä taiteilijoiden parissa, mikä ilmeni esimerkiksi siinä, että he usein lahjoittivat luonnosmaalauksia tilaajilleen. Filosofi ja taiteen keräilijä, kreivi Francesco Algarotti (Venetsia 1712 – Pisa 1764), oli yksi näiden pienten taideteosten suurista ihailijoista, ja auttoi myös niiden välittämisessä.[62] Hän oli kosmopoliitti, joka matkusteli ympäri Eurooppaa palaten aina lopulta synnyinkaupunkiinsa Venetsiaan, jossa hänen veljensä piti huolta perheen taidekokoelmasta. Algarotti oli tietoinen aikansa mausta ja taidesuuntauksista ja edesauttoi kirjoituksillaan venetsialaisten taiteilijoiden tunnetuksi tekemistä.[63] Hänen kokoelmassaan tiedetään olleen ainakin kolmetoista öljyväriluonnosta.[64] Hän esimerkiksi pyysi Tiepoloa tekemään ricordo-maalauksen Veronesen Euroopan ryöstö -teoksesta ennen sen myyntiä Saksin vaaliruhtinaalle ja Puola-Liettuan kuninkaalle August III:lle (1696–1763).[65]

Kun yhä useampi taiteen harrastaja ja keräilijä kiinnostui pienistä öljymaalauksista, kauppiaiden tehtäväksi tuli vastata kysyntään. Giovanni Maria Sasso (Venetsia noin 1740–1803) oli tunnetuin taidekauppias Englannin markkinoilla ja vei sinne Italiasta lukuisia merkittäviä öljyväriluonnoksia.[66]  Hänellä oli yhteyksiä muiden muassa englantilaiseen baronettiin ja konservatiivisen puolueen poliitikkoon Abraham Humeen (Lontoo 1749–1838)[67] joka arvosti suuresti Tiepolon ja Baroccin teoksia.

Myös kirkollisen maailman edustajat, kuten sääntökuntaan kuulunut Don Giovanni Vianello ja dominikaani Giuseppe Toniotto (Venetsia 1716–1803), keräsivät öljyväriluonnoksia[68] .  Vianello, joka julkaisi venetsialaisen taidemaalarin Rosalba Carrieran (Venetsia 1675–1757) päiväkirjan, omisti yli 200 maalausta ja öljyväriluonnosta aikalaistaiteilijoilta kuten Ricciltä, Piazzettalta, Tiepololta ja Rosalba Carrieralta. Giuseppe Toniottolla[69]  puolestaan oli vaatimaton öljyväriluonnosten kokoelma. Myös kauppias ja apotti Luigi Celottin (Venice 1759–1843) tiedetään keränneen öljyväriluonnoksia.[70]

On tunnettua, että myös monet diplomaatit ja sivistyneistön edustajat ympäri Eurooppaa hankkivat mielellään öljyväriluonnoksia kokoelmiinsa.[71] Ruotsalainen kreivi Carl Gustaf Tessin (Tukholma 1654 – Åkero 1728) osti niitä Venetsian-matkallaan huomattavan määrän, ja jotkut näistä teoksista ovat nykyisin nähtävissä Tukholmassa, kuten esimerkiksi Tiepolon Johannes Kastajan mestaus National Museumissa, ja Danaë Tukholman yliopiston taidehistorian laitoksen kokoelmissa.[72] Myös matkakertomukset valaisevat näiden pienikokoisten teosten suosiota. Matkailija ja piirtäjä Charles Nicolas Cochin (Pariisi 1715–1790) kuvailee matkakirjassaan niin Luca Giordanon maalattuja luonnoksia[73] kuin Rubensin harjoitelmia Venetsian Palazzo Sagredossa samoin kuin muita “pieniä tauluja”[74]. Taiteilijat keräsivät itsekin omia ja kanssataiteilijoidensa öljyväriluonnoksia.[75]  1800-luvulla näiden teosten suosio oli vakiintunut ja niitä hankittiin lukuisiin kokoelmiin. Asiaa on kuvannut muiden muassa venetsialainen Francesco Zanotto (k. 1863) Pinacoteca Barbini–Breganzea käsittelevässä kirjassaan. Vaikka öljyväriluonnosten historia on vielä fragmentaarinen, niitä tiedetään käytetyn eri tavoin renessanssista lähtien. Alussa niillä ei ollut suurtakaan suosiota keräilyn kohteina, mutta vuosisatojen kuluessa ne saavuttivat merkittävän aseman monien taiteenharrastajien kokoelmissa, ja niitä alettiin pitää niin taiteilijoiden kuin taiteenkerääjien piirissä omana taiteenlajinaan. Viimeisten 30 vuoden aikana taidehistoriassa on keskitytty sekä näiden pienten mestariteosten teknisen kehityksen että kokoelmahistorian selvittämiseen samoin kuin niiden ymmärtämiseen osana taiteellista työskentelyprosessia. Monet seikat, kuten esimerkiksi teosten merkitys taidekaupassa, erityisesti 1600-luvulla, ovat kuitenkin vielä vajavaisesti tutkittuja. Vaikka aihepiiriä on selvitetty useiden merkittävien ja laajan kansainvälisen taidehistoriallisen tutkimuksen kohteena olevien taiteilijoiden, kuten Rubensin tai Tiepolon, kohdalla, tutkimusta – erityisesti yksittäisten taiteilijoiden suhteen – tulisi edelleen jatkaa mahdollisimman monipuolisesti ja erilaisia lähestymistapoja hyödyntäen.
Moni muistanee, kuinka taannoisen Ateneumin Helene Schjerfbeck -juhlanäyttelyn aikoihin löytyi Schjerfbeckin uusi, ennennäkemätön maalaus, jonka taiteilija oli peittänyt ompelemalla toisen maalauskankaan sen päälle. Näin taiteilijan tuotantoon on liitetty uusi teos. Tällainen tapaus on varsin harvinainen. Uusi taideteos taiteilijan tuotantoon löytyy usein toisella tavalla – sen sijaan, että se olisi ennennäkemätön, se on voinut olla kodissa esillä vuosikymmeniä ilman, että sen tekijään on kiinnitetty huomiota tai että asiaa on lähdetty selvittämään. Tällöin aiemmin tuntematon teos saattaa huolellisen tutkimustyön tuloksena osoittautua jopa merkittävän taiteilijan tekemäksi.

Kerron tässä pro gradu -tutkielmaani pohjautuvassa artikkelissa suomalaisessa yksityiskokoelmassa olevan Dante-aiheisen maalauksen attribuoimisesta. Tarkoitukseni on samalla avata lukijalle attribuointiprosessia ja sen avulla saavutettuja tuloksia. Varsinaisen attribuoimisen ohella käsittelen teoksen ajoittamista (dateeraaminen) ja sivuan sen provenienssia (omistajuushistoria)[1]

Tutkimustyön lopputuloksena selvisi, että maalaus on kopio ranskalaisen Albert Maignanin (1845–1908) vuonna 1881 maalaamasta teoksesta Le Dante rencontre Mathilda (Dante tapaa Matildan). Kyseisestä maalauksesta löytyi myös useita muita kopioita. Merkittävin tulos suomalaisessa kontekstissa oli tutkittavana olleen maalauksen attribuoiminen Venny Soldan-Brofeldtille (1863–1945). Hän on toteuttanut teoksen opiskeluaikanaan Pariisissa, todennäköisimmin harjoitustyönä. Maalauksen provenienssi tarkentui ja ajoitus varmistui: kopio on maalattu vuonna 1889. Lisäksi tutkimuksessa löytyi tietoa aiemmin tuntemattomista, Venny Soldan-Brofeldtin Pariisissa maalaamista taideteosten kopioista. Oleellinen osa taidehistoriallista perustutkimusta on taideteoksen attribuoiminen eli osoittaminen tietyn taiteilijan tekemäksi. Sen avulla taidehistorialliseen aineistoon syntyy järjestystä. Lähtökohtana on ajatus, että jokainen taideteos sisältää tiedon tekijästään. Periaatteessa tekijä on siis aina tunnistettavissa, sillä hänellä on aina yksilölliset piirteensä esimerkiksi tekniikassa, sommittelussa ja väreissä. Käytännössä tunnistaminen ei aina ole mahdollista, sillä tutkijan tiedot ja havaintokyvyt ovat puutteelliset. Attribuoinnin perustana ovat teosta koskevat havainnot, taiteen historia, dokumentit ja tekniset tutkimukset. Näiden tulkitsemiseen tarvitaan taidehistorioitsija, joka kykenee yhdistämään eri lähteistä saadut tiedot ja on perehtynyt muotoanalyysiin. Tältä perustalta syntyy pätevä attribuointi.[2]  Jokainen attribuointitutkimus saa muotonsa prosessin edetessä, kuhunkin kohteeseen liittyvien yksilöllisten ongelmien mukaisesti. Niinpä tutkimusta aloittaessaan harvoin tietää, millaiseen lopputulokseen päätyy. Usein tulosta – ihannetapauksessa varmaa attribuointia – kiinnostavampi onkin prosessi, jonka lopputulos varsinainen attribuointi on. Tutkimuskohteenani olleen Dante-aiheisen maalauksen (kuva 1) tekijästä ei ollut olemassa varhaisempaa tutkimusta, joten uuden tiedon tuottamiseen oli hyvät mahdollisuudet. Alkuvaiheessa kuitenkin selvisi, että teoksen tekijästä oli säilynyt todentamaton arvio, joka perustui perunkirjoitusasiakirjaan ja että useampi kuin yksi taiteilija oli nostettu mahdolliseksi tekijäksi.

Tärkein tietolähde tutkimusprosessin alussa oli maalauksen omistaja. Lisäksi käytin apunani Suomessa ja ulkomailla olevaa arkistomateriaalia, sanomalehtiä, valokuvia, huutokauppaluetteloita ja sähköpostikirjeenvaihtoa tutkijoiden ja muiden asiantuntijoiden kanssa. Kirjeenvaihto osoittautui erityisen hedelmälliseksi tavaksi löytää tietoa ja alussa, kun teoksen alkuperäislähdettä ei vielä ollut löytynyt, se toi paljon uusia johtolankoja. Signeeraamaton, öljyvärillä kankaalle toteutettu, kolmea henkilöä kuvaava maalaus (kuva 1) on kehystetty koristeellisiin, kullanvärisiin kehyksiin ja on kooltaan 60,5 x 50,5 cm. Etualalla olevat mieshenkilöt voidaan vakiintuneiden ikonografisten konventioiden perusteella identifioida Danteksi punaisine pukuineen ja huppumaisine päähineineen sekä Vergiliukseksi, joka on kuvattu sinisessä vaatteessa. Kuten tutkimuksen kuluessa selvisi, Dante Alighierin (1265–1321) eeppisestä, vuosina 1306–1321 kirjoittamasta La Divina Commedia (Jumalainen näytelmä) -runoelmasta löytyy kohtaus, joka selittää maalauksessa kuvatun näkymän: kyseessä on Danten ja Vergiliuksen tapaaminen Mateldan kanssa. Kohtaus on kuvattu Kiirastuli-osassa (canto XXVIII). Myöhemmässä kohtauksessa (canto XXXII) Danten rakastettu, Beatrice, kertoo naisen nimen olevan Matelda. Teoksen taustapuolella on kehystystä varten lyijykynällä tehtyjen kohdistusmerkkien lisäksi himmeitä, paljaalla silmällä vaikeasti luettavissa olevia lyijykynämerkintöjä, jotka eivät kuitenkaan antaneet lisävihjeitä teoksen tekijästä.[3] Sen verran merkeistä voi kuitenkin saada selvää, että yksi niistä saattaisi olla numero 75. Tämän merkinnän edestä on vaikeasti luettavissa T-kirjain, ja vielä mahdollisesti kaunokirjoituskäsialalla tehty kirjain L tai numero 2. Maalauksen nykyinen omistaja kertoi teoksen olleen suvun omistuksessa jo pitkään. Hän oli saanut maalauksen vuoden 1993 tienoilla äidiltään, joka puolestaan oli perinyt sen äidiltään vuonna 1957.[4] Suvun vaiheiden perusteella on todennäköisintä, että maalaus on tullut nykyisen omistajan äidinäidille perintönä joko hänen isänsä tai äitinsä suvun puolelta, mikäli äidinäiti ja hänen aviomiehensä eivät olleet ostaneet maalausta itse. Äidinäidin anoppi harrasti akvarellimaalausta. Hän ja hänen aviomiehensä tunsivat läheisesti monia taiteilijoita ja lisäksi hän toimi eräänlaisena mesenaattina ja tuki muun muassa Albert Edelfeltin ja Axel Gallénin matkoja, joten perheen yhteyksiä aikalaistaiteilijoihin löytyy runsaasti.[5] Perusteellisen selvitystyön jälkeen vaikuttaa todennäköisimmältä, että maalaus on tullut nykyisen omistajan äidinäidille juuri hänen puolisonsa äidiltä.[6]

1990-luvun alussa, ennen kuin maalaus tuli nykyisen omistajansa haltuun, se konservoitiin Hagelstamin galleriassa Helsingissä.[7] Konservoinnissa, jonka suoritti konservaattori Solveig Lindqvist, maalaus puhdistettiin, kiinnitettiin uudelle kankaalle, ja vasemmanpuoleisen mieshahmon vatsan kohdalle jatkosodan pommitusten yhteydessä tullut noin 1 x 1cm kokoinen reikä täytettiin liitupohjustuksella ja korjausmaalattiin vesiväreillä.[8] Maalaus kiinnitettiin uudelle kankaalle alkuperäisen kankaan reunojen repeytymien, kapeuden ja kankaan heikon kunnon vuoksi. Alkuperäisen kankaan taakse liimattiin uusi pellavakangas vahamenetelmällä, käyttämällä mehiläisvaha-dammarhartsi -emulsiota. Lopuksi maalaus vernissattiin. Reunoilta tai kehyksen alta ei konservointityön aikana löytynyt signeerausta.[9]

Maalauksen tyylillisiä piirteitä havainnoimalla ei ollut mahdollista muodostaa arviota teoksen mahdollisesta tekijästä, joten lähdin selvittämään asiaa ensin teoksen provenienssin perusteella. Ensimmäiseksi tekijäehdokkaaksi paljastui Hanna Frosterus (myöh. Frosterus-Segerstråle, 1867–1946), jonka nimen maalauksen nykyisen omistajan äiti oli löytänyt isoäitinsä (k. 1942) perunkirjoituksesta.[10] Toinen ehdokas maalauksen tekijäksi nousi esille perehtyessäni omistajan äidinäidin kuoleman jälkeen tehdyn perinnönjaon asiakirjoihin. Perunkirjoituksen arvioinnin suoritti tällöin, 24.4.1955, taiteentutkija ja -kerääjä sekä taidekauppias Leonard Bäcksbacka (1892–1963), jonka arvion mukaan maalaus oli Venny Soldan-Brofeldtin käsialaa.[11] Perunkirjoituksessa ei ole tarkemmin täsmennetty arvioidun teoksen aihetta, mutta suvun suullisen perimätiedon mukaan kyseessä oli nimenomaan tässä tutkimuskohteena oleva teos. Näin ollen maalausta on suvussa aina pidetty Soldan-Brofeldtin työnä, ja nimi Hanna Frosterus-Segerstråle tuli esille vasta myöhemmin, omistajan äidin tutkiessa isoäitinsä perunkirjoituspapereita. Tutkimuksen etenemisen kannalta yhteydet asiantuntijoihin ovat tärkeitä, joskus jopa ratkaisevia, sillä attribuoinnissa tarvitaan tyypillisesti monien eri alojen edustajien ammattitaitoa. Kun nimet Hanna Frosterus-Segerstråle ja Venny Soldan-Brofeldt olivat nousseet esiin varteenotettavina tekijäehdokkaina, otin yhteyttä muun muassa Soldan-Brofeldtia ja Frosterus-Segerstrålea tutkineisiin taidehistorioitsijoihin, suomalaisten ja ulkomaalaisten taidehuutokauppatalojen asiantuntijoihin, yksityisiin taidekauppiaisiin ja taiteen arvioijiin. Useat asiantuntijat pitivät maalausta ennemmin Soldan-Brofeldtin tekemänä, vaikkeivät tarkemmin perustelleetkaan, miksi Frosterus-Segerstråle ei heidän mielestään vaikuttanut maalauksen tekijältä. Toisaalta taiteilijaa tutkineet eivät olleet tavanneet vastaavaa aihetta taiteilijan luonnoskirjoista. Tutkimukseni tässä vaiheessa tekemäni olettamus Venny Soldan-Brofeldtista maalauksen tekijänä perustui ennen muuta biografiatutkimuksiin ja teosanalyyseihin sekä asiantuntijoiden mielipiteisiin, vahvimpana niistä Leonard Bäcksbackan maalauksesta tekemä arvio. Tästä eteenpäin tutkimus keskittyi Soldan-Brofeldtiin Dante-maalauksen mahdollisena tekijänä, sillä sekä Bäcksbackan testamenttiarvio että myös useat asiantuntija-arviot osoittivat hänen suuntaansa. Lähdin etsimään todisteita, jotka joko vahvistaisivat tai kumoaisivat tämän hypoteesin. En hylännyt mahdollisuutta Frosterus-Segerstrålesta tekijänä, vaan etsin tietoa myös hänestä ja tutkin hänen teoksiaan ja niiden aiheita. Erittäin merkittävä tieto löytyi internetin ilmaistietosanakirja Wikipedian englanninkielisestä Divine Comedy -artikkelista. Sitä kuvittavien taideteosten joukkoon sisältyi mustavalkoinen kuva litografiasta, joka muistutti läheisesti tutkimukseni kohteena olevaa maalausta (kuva 3). Kuvan yhteydessä oleva teksti ”1889 Lithograph by the painter Cairoli, ’Dante incontra Matelda’” antoi jo huomattavaa lisäinformaatiota kertomalla ajoituksen, mahdollisen tekijän ja teoksen nimen. Litografian yhteydessä oli myös linkki kuvan lähteeseen, italiankieliseen eBay-internethuutokauppaan, mutta vanhentunut linkki ei enää johdattanut myyntitietoihin ja edelleen mahdollisiin lisätietoihin.[13] Litografian tekijäksi ilmoitetusta Cairolista ei juuri löytynyt tietoa taiteen hakuteoksista. Allgemeines Künstlerlexikon -hakuteoksessa esiintyi kolme argentiinalaista Cairoli-nimistä taiteilijaa, mutta ajoituksellisesti ja maantieteellisesti uskottavimmalta ehdokkaalta vaikutti italialainen akvarellisti ja freskomaalari Agostino Caironi (1820–1907).[14] Olisiko internetissä olleisiin tietoihin siis päässyt kirjoitusvirhe, jolloin Caironi-nimi olisi muuttunut Cairoliksi? Kyseessä saattaa myös olla jokin tuntemattomaksi jäänyt litografi. Otin yhteyttä kuvan Wikipediaan lisänneeseen henkilöön, mutta hän ei tiennyt kuvasta mitään. Hän oli kuitenkin löytänyt Pariisin Archives Nationales’n kokoelmista Divina Commedia -aiheisia taideteoksia, joita päätin itsekin tarkastella.

Pariisin Archives Nationales’n kokoelmista löytyikin mustavalkovalokuvan kera tieto vuonna 1881 Pariisin Salongissa esillä olleesta Albert Maignanin Le Dante rencontre Mathilda -nimisestä öljymaalauksesta.[15] Tämän seurauksena Suomessa oleva maalaus asettui täysin uuteen valoon, sillä alkuperäisteoksen sijasta kyse näytti mitä ilmeisimmin olevan kopiosta.

Albert Maignan (1845–1908) aloitti taiteilijanuransa maalaamalla lakiopintojensa ohessa, kunnes oikeuskandidaatin tutkinnon suoritettuaan omistautui kokopäiväisesti taiteelle. Vuonna 1867 hän suoritti Salonki-debyyttinsä teoksilla Vue de Luxeuil ja Intérieur de ferme. Tämän jälkeen, 24-vuotiaana hän pääsi oppilaaksi Luminais’n ateljeehen. Hänen varhaiset maisemansa on maalattu Barbizonin koulukunnan tyyliin. Historiamaalauksen genre alkoi vähitellen vetää Maignania puoleensa ja varhaisissa historiamaalauksissa näkyivät vahvasti hänen opettajaltaan Luminais’lta saamansa vaikutteet.[16]

1870-luvulla Maignan alkoi saada tunnustusta taiteellisista ansioistaan, kun hänen Salongissa vuonna 1874 esillä ollut maalauksensa Le Départ de la flotte normande pour la conquête de l’Angleterre palkittiin kolmannen luokan mitalilla. Kahta vuotta myöhemmin teos Frédéric Barberoussa aux pieds du Pape palkittiin toisen luokan mitalilla, ja menestys huipentui vuonna 1879, kun Maignan palkittiin Salongin ensimmäisen luokan mitalilla, maalauksesta Le Christ en appelle à lui les affiligés. Menestystä tuli myös vuoden 1889 maailmannäyttelystä, jossa hänelle myönnettiin kultamitali. Lisäksi hän oli koristamassa Pariisin maailmannäyttelyn juhlasalia vuonna 1900.[17]

Pariisin lähellä sijaitsevassa Saint-Prix’n kodissaan Maignan tutki luonnon muuttuvuutta ja valon synnyttämiä vaikutelmia, minkä seurauksena hän alkoi maalata värimaailmaltaan kirkkaampia, heleämpiä ja tunnelmaltaan seesteisempiä teoksia. Tämä on nähtävissä myös maalauksessa Le Dante rencontre Mathilda.[18] Historiallisten aiheiden lisäksi Maignanin taiteellisesta tuotannosta löytyy vaikutteita myös symbolismista (kuten teoksessa La Voix du Tocsin, 1888). Hänen tunnetuin teoksensa on La Rêve de Carpeaux (1892), josta hänet palkittiin Salongissa kunniamitalilla. Maignanin kuoltua hänen esinekokoelmansa, taideteoksensa ja luonnoksensa lahjoitettiin hänen testamenttinsa mukaisesti perintönä Ranskan Amiensissa sijaitsevalle Musée de Picardielle.[19]

Seuraavaksi ryhdyin selvittämään missä ja milloin Venny Soldan-Brofeldt – joka vaikutti tutkittavana olevan teoksen uskottavimmalta tekijältä – olisi voinut kopioida Maignanin maalauksen, Le Dante rencontre Mathilda. Tämä merkitsi myös Maignanin maalauksen provenienssin jäljittämistä. Nykyisin Amiensissa sijaitsevan Musée de Picardien kokoelmiin kuuluva Le Dante rencontre Mathilda valmistui vuonna 1881, mikä käy ilmi teoksessa alhaalla vasemmalla olevasta merkinnästä ”ALBERT MAIGNAN-1881-”. Maalaus on toteutettu öljyvärillä kankaalle ja on kooltaan 320 x 240 cm.[20]  Se oli esillä Pariisin Salongissa vuonna 1881 nimellä Le Dante rencontre Mathilda[21]  ja numerolla 1500, hors concours. Teos päätyi Pariisin Musée d’Orsayn kokoelmiin 14 vuotta valmistumisensa jälkeen, vuonna 1895. Picardien museoon se siirtyi vuonna 2004, jolloin Ranskan valtion omaisuutta siirrettiin 4.1.2002 voimaan tulleen museolain perusteella.[22] Sittemmin tietooni on tullut myös Maignanin samana vuonna tekemä toinen samanniminen maalaus[23] ja vuodelta 1888 oleva Maignanin tekemä Dante-niminen maalaus[24].

Maignanin Le Dante rencontre Mathildaa voidaan pitää alkuperäisteoksena, sillä ei ole olemassa mitään viitettä, että sen lähtökohtana olisi ollut jonkin toisen taiteilijan teos. Maalaukseen liittyy viisi Maignanin tekemää harjoitus- tai luonnosmaalausta.[25]  Teoksen originaali-luonnetta tukee myös se, että Louvren taidemuseon piirustusten ja grafiikan osaston kokoelmissa[26] on Femme drapée à l’antique, relevant sa jupe -niminen pienikokoinen (31,4 x 23,3 cm) lyijykynäpiirros valkoisin korostuksin, johon taiteilija on omakätisesti merkinnyt tekstin ”Etude pour la Matilda A.M”, eli kyseessä on Albert Maignanin luonnos maalaustaan varten. Piirroksen tiedoissa on myös teksti, joka viittaa nimenomaan Le Dante rencontre Mathilda -maalaukseen: ”exposé au Salon de 1881. Entré au Musée du Luxembourg le 3 janvier 1883.” Maignanin maalaus on kuvattu myös vuoden 1881 Salongin kuvitetussa katalogissa Catalogue Illustré du Salon 1881.

Tähän mennessä kootut faktat olivat siis seuraavat: maalaus oli valmistunut vuonna 1881 ja esitetty Salongissa samana vuonna. Kahta vuotta myöhemmin, 3.1.1883 se oli siirtynyt Pariisin Luxembourgin museon kokoelmiin[27], mistä se vuonna 1895 oli siirtynyt Musée d’Orsayn omistukseen ja tallennettu samana vuonna Amiensin Musée de Picardien kokoelmiin. Picardien museosta tuli maalauksen omistaja vuonna 2004, jolloin Musée d’Orsayn omaisuutta siirrettiin sinne.[28]

Epäselvää on, missä Maignanin teos oli Salongissa esittämisen jälkeen, ennen kuin se tuli Luxembourgin museon kokoelmiin alkuvuodesta 1883.[29] Todennäköisimmin se oli taiteilijalla itsellään, sillä vuonna 1886 julkaistussa katalogissa Notice des peintures, sculptures et dessins de l’école moderne, exposés dans les galeries du Musée National du Luxembourg[30] mainitaan Dante et Matilda teoslistassa, joka on otsikoitu ”Acquisitions postérieures au Salon” (Salongin jälkeen), sen sijaan että se olisi hankittu ”Acquisitions faites au Salon” (Salongissa) tai ”Acquisitions faites en dehors au Salon” (Salongin ulkopuolella). Maininta asiasta on vuoden 1882 otsakkeen alla. Vuosien 1881 ja 1882 katalogeissa maalausta ei vielä mainita.[31]

Provenienssitietojen perusteella on selvää, että Suomessa oleva maalaus on voitu tehdä aikaisintaan Maignanin maalauksen valmistumisvuonna 1881. Attribuointia voi perustellusti pitää tutkimuksena, jonka lopputulosta ei usein työn alkuvaiheessa voi ennakoida – Pariisin Musée d’Orsaysta saamastani tiedonannosta kävi ilmi, että Maignanin teoksesta oli olemassa vielä yksi versio: ruotsalaistaiteilija Ingeborg Westfelt-Eggertzin (1855–1936) tekemä maalaus, joka on myyty 6.5.1981 Lontoossa Sotheby’s -huutokauppatalon myynnissä nimellä A Vision of Beauty (kuva 4 )[32] . Tietoa teoksen provenienssista, ajoituksesta ja nykyisestä sijainnista ei ole saatavilla.[33] Signeerattu teos (115 x 89,5 cm) on ilmiselvästi kopio Albert Maignanin maalauksesta.[34] Uuden tiedon suhteuttaminen jo selville saatuihin asioihin johti uuteen kysymykseen: oliko Suomessa oleva maalaus varmasti kopio Maignanin alkuperäisteoksesta vai olisiko se saattanut olla kopio Westfelt-Eggertzin tekemästä Maignan-kopiosta – saattoiko se siis olla kopion kopio? Muotoanalyyttistä yksityiskohtaista tarkastelua ja vertailua hankaloitti se, että Westfelt-Eggertzin maalauksesta ei ole löytynyt muuta kuvaa kuin kopio huutokauppaluettelossa olleesta mustavalkoisesta kuvasta eikä muuta tietoa huutokauppaluettelon vähäisten tietojen lisäksi. Taiteilijasta itsestäänkään ei ole saatavissa runsaasti tietoa.[35] Hänen tiedetään kuitenkin opiskelleen Pariisissa vuosina 1883–1890 ja matkustelleen eri puolilla maata, muun muassa Normandiassa, sekä maan rajojen ulkopuolella.[36] Lisäksi hänen tiedetään vierailleen Pariisissa myös 1900-luvun puolella.  Westfelt-Eggertzin teoksia on ainakin Göteborgin taidemuseossa.[37] Soldan-Brofeldtin maalaamaksi oletettu kopio on kooltaan 60,5 x 50,5 cm ja Westfelt-Eggertzin jonkin verran suurempi. Jälkimmäisen maalauksen sivellintekniikasta ja väreistä ei voinut mustavalkokuvan perusteella tehdä päätelmiä. Osasuurennosten yksityiskohtainen vertailu antoi kuitenkin jonkinlaisen mahdollisuuden tutkia kahden kopion suhdetta toisiinsa ja monet pienet yksityiskohdat osoittautuivat paljonpuhuviksi. Niiden perusteella on mielestäni osoitettavissa, että sekä Ingeborg Westfelt-Eggertzin maalaus että Suomessa oleva kopio on tehty suoraan Albert Maignanin teoksesta Le Dante rencontre Mathilda. Suomessa oleva, mahdollisesti Soldan-Brofeldtin tekemä kopio on jossain määrin keskeneräinen ja vernissattiin ensimmäisen kerran vasta 1990-luvun alussa sille tehdyn konservoinnin yhteydessä. Tämä viittaisi museossa harjoitustyönä tehtyyn kopioon, johon kenties taiteilija itse tai hänen opettajansa on tehnyt luonnosviivoja ja korjauksia oppilastaan harjaannuttaakseen (kuva 5). Albert Maignanista tutkimuksen tehnyt Véronique Alemany toi tietooni huutokauppatalo Dapsens Auctionsin huutokauppaluettelossa vuonna 1986 olleen F. Deroncen kopion Maignanin maalauksesta. Alemanyn mukaan kyseinen kopio muistutti Suomessa olevaa maalausta läheisemmin kuin Maignanin alkuperäisteos.[38]  Ranskan Reimsissä toimivassa Dapsens Auctionissa oli 23.3.1986 myyty taiteilija F. Deroncen öljymaalaus kankaalle (115 x 90 cm) nimeltä Dante rencontre Mathilda. Maalauksen vasemmassa alakulmassa on signeeraus F. Deronce ja päiväys 1886[39] Tietojen löytäminen F. Deroncesta osoittautui haasteelliseksi, sillä häntä ei mainita yleisimmistä taidehistoriallisista ensyklopedioissa ja biografialuetteloissa, kuten ei myöskään ranskalaisissa museotietokannoissa ja taideteosluetteloissa eikä hänen teoksiaan näytä olevan ranskalaisissa museoissa. Huutokauppojen myyntitietoja listaavat Internet-sivustotkaan eivät tunne taiteilijaa. Useat tiedustelut ranskalaisiin taidehistoriallisiin tahoihin ja museoihin näyttivät nekin jäävän tuloksettomiksi, kunnes tiedonanto Bibliothèque National de Francesta antoi lähteeseen vihjeen.[40] Revue de Champagne & de Brie -julkaisussa vuodelta 1898 on lyhyt nekrologi, jossa kerrotaan Felix Deroncen Charlevillestä kuolleen Pariisissa 33 vuoden ikäisenä. Vielä on mainittu hänen olleen ”lahjakas taiteilija”.[41]  Vaikka tietoa ei ole paljon, sen avulla on mahdollista päätellä, että Deronce oli syntynyt joko 1864 tai 1865, jolloin hän olisi ollut noin 20-vuotias maalatessaan Maignan-kopionsa vuonna 1886. Tämän perusteella taas voitaneen olettaa, että kopio oli taidekouluaikainen harjoitustyö.

Yksityiskohtaisen vertailun perusteella näytti tässä vaiheessa todennäköisimmältä, että kaikki kolme kopiota, Ingeborg Westfelt-Eggertzin, Felix Deroncen ja Venny Soldan-Brofeldtin maalaamaksi oletettu, oli maalattu suoraan Albert Maignanin teoksesta, sillä maalauksista ei löytynyt sellaisia yksityiskohtia, jotka olisivat sitoneet ne kiinteästi toisiinsa. Jos Alemanyn muistinvarainen arvio Suomessa olevan kopion yhdenmukaisuudesta Deroncen kopioon pitäisi paikkansa, tulisi näissä kahdessa maalauksessa olla seikkoja, jotka toistuvat lähes samanlaisena Maignanilla ja Deroncella mutta aivan samanlaisina Suomen kopiossa ja Deroncella.

Suomessa olevassa kopiossa on sen sijaan monia sellaisia yksityiskohtia, jotka vastaavat yksityiskohtaisesti Maignanin maalauksessa olevia, mutta jotka eivät toistu samanlaisina Westfelt-Eggertzin ja Deroncen kopioissa. Selkeä muutos on esimerkiksi Deroncen maalauksessa oleva kasvi kohdassa, jossa Maignanilla on viitteellisesti impressionistiseen tyyliin maalattua kasvillisuutta. Suomessa olevassa maalauksessa kasvillisuus toistuu samankaltaisena kuin Maignanilla. Deroncen maalauksessa ei myöskään näy vasemmalla tien luona olevaa, hyvin hennosti maalattua puuta, joka on Maignanin maalauksessa samoin kuin Suomessa olevassa kopiossa. Myös etualalla oleva puro toistuu mielestäni yhdenmukaisempana Suomen kopiossa ja Maignanilla kuin Deroncella verrattuna Suomessa olevaan kopioon. Näiden lisäksi myös mantelipuun oksiston kuvaustavoissa on selkeitä yhtäläisyyksiä Maignanilla ja Suomen kopiossa, ja tässä Deroncen ja Westfelt-Eggertzin maalaukset eroavat edellä mainituista. Vertailutulosten kohdalla on kuitenkin otettava huomioon, että käytettävissäni oli Westfelt-Eggertzin kopiosta ainoastaan mustavalkokuva ja Deroncen kopiosta vain huutokauppaluettelon kanteen painettu kuva.

Westfelt-Eggertzin kopiossa on havaittavissa yksityiskohtia, jotka puolestaan toistuvat samanlaisina Maignanin alkuperäismaalauksessa, mutta jotka eroavat Deroncen maalauksesta, kuten jo aiemmin mainittu oikean reunan kasvillisuus. Mielenkiintoinen seikka on kuitenkin Deroncen ja Westfelt-Eggertzin maalausten yhdenmukainen koko: Deroncen kopio on kooltaan 115 x 90 cm ja Westfeltin kopio 115 x 89,9 cm. Tämä saattaa kuitenkin selittyä esimerkiksi käytössä olleiden maalauskankaiden standardimitoituksella.

Maignanin Salongissa esillä olleesta maalauksesta on tehty painokuvia jo ennen vuotta 1889. Portraits of Dante -luettelon (vuodelta 1911) maininnan mukaan Maignanin Le Dante rencontrat Matilda -nimisestä maalauksesta oli tehty useita reproduktioita.[42]  Samassa katalogissa viitataan New Yorkin Cornellin yliopiston kirjaston julkaisemaan luetteloon Dante-kokoelmasta[43]. Tekstissä on paitsi jo tuttua tietoa Maignanin maalauksesta myös listaus siitä tehdyistä reproduktioista ja niiden julkaisupaikoista. Myös Cornellin toisessa katalogissa mainitaan Maignanin maalauksesta tehtyjä painokuvia.[44] Näiden lisäksi Picardien museosta saadun tiedonannon mukaan tunnetaan Eugène Decisyn vuodelta 1910 oleva etsaus, jonka laatassa on Maignanin tekemä kaiverrus ja jonka Decisy on signeerannut[45] lyijykynällä. Suomessa olevan kopion varma attribuoiminen Venny Soldanille edellytti yhteyden löytämistä Albert Maignanin alkuperäisteoksen ja Soldanin välille. Tässä tutkimuksen kohteeksi tulivat ennen muuta Soldaniin liittyvät arkistotiedot niin Suomessa kuin Ranskassa.

Venny Soldan matkusti ensimmäistä kertaa Pariisiin lokakuussa 1885, ja kirjoittautui siellä Académie Colarossiin.[46] Tuolloin Luxembourgin galleria oli väliaikaisesti suljettuna[47], eikä hänelle heti juurikaan tarjoutunut mahdollisuutta nähdä uutta ranskalaista taidetta. Vuoden 1886 keväällä Soldan sai vihdoin tilaisuuden vierailla museossa ja siellä häntä innoittivat erityisesti Pascal Dagnan-Bouveret’n ja Jules Bastien-Lepagen teokset, jotka olivat hänen mielestään ”valtavan hyvin tehtyjä ja tutkittuja”.[48] Taideopinnot jatkuivat sekä taidetta tarkastelemalla että teoksia kopioimalla. Kesäkuussa 1886 sanomalehti Helsingfors Dagbladin Pariisin-kirjeenvaihtaja kertoi neiti Soldanin, nuoren lahjakkuuden, kopioineen Luxembourgin galleriassa ja ”matkustaneen nyt kotiin mukanaan useita maalauskankaita.”[49]

Marraskuun alussa vuonna 1886 Venny Soldan matkusti jälleen Ranskaan ja viipyi Pariisissa vuoden 1887 kesään.[50]  Samana vuonna hän liittyi Taiteilijaseuraan ja asetti lokakuussa 1887 seuran näyttelyyn esille Pariisissa maalaamansa kopion ranskalaisesta maalauksesta La recherche de la Paternité[51] , jota Helsingfors Dagbladissa kehuttiin ”hyvin tehdyksi”[52]. Lokakuun puolivälissä vuonna 1888 Soldan matkusti jälleen Pariisiin ja kirjoittautui Colarossin akatemiaan.[53] Ohjelmaan kuului edelleen kopioiden maalaamista, jota hän teki Luxembourgin galleriassa ansaitakseen rahaa, ja syyskuussa 1889 hänellä olikin kaksi tilausta odottamassa.[54] Olisiko esimerkiksi näistä kopioista toinen ollut tutkimuksen kohteena oleva Dante-aiheinen maalaus?

Kansallisarkiston Soldan-suvun kirjearkistossa huomionarvoisiksi nousivat erityisesti kirjeet, jotka Venny Soldan oli lähettänyt Pariisista vuonna 1886 tai sen jälkeen ja joissa hän mainitsee kopioista, sillä hänellä on tuolloin ollut mahdollisuus vierailla Luxembourgin galleriassa ja nähdä Maignanin maalaus. Kirjeissään sisarelleen Alma Maria Soldanille Soldan mainitseekin useaan otteeseen kopiohankkeistaan. Esimerkiksi 28.5.1886 päivätyssä kirjeessä sisarelleen Almalle, hän kirjoittaa suunnitelmastaan kopioida joko Louvressa tai Luxembourgissa ennen paluutaan kotiin Suomeen: ”Jag har tänkt att kopiera litet i Louvre eller Luxemb[o?]urg förrän jag kommer hem.” Myös vuonna 1889 hänellä oli kopiointihankkeita vireillä, sillä hän mainitsee kopioinnista Luxembourgissa ystävälleen Eva Topeliukselle 3.9.1889 päivätyssä kirjeessä.[55]

Kysymys siitä, oliko Venny Soldan Suomessa olevan Maignan-kopion tekijä, ei saanut varmistusta hänen kirjeidensä kautta, sillä hän ei kerro kopioimiensa taiteilijoiden tai heidän teostensa nimiä eikä kuvaile teoksia – toisaalta tutkittujen kirjeiden perusteella ei myöskään voinut sulkea pois mahdollisuutta Soldanista Dante-kopion tekijänä. Yksi merkillepantava seikka kirjeistä kuitenkin selvisi: maalauksen kehyksessä takana olevan tekstin käsiala muistuttaa läheisesti Venny Soldanin kirjeissään käyttämää. Taulun takana olevia merkkejä ei ole montaa, joten päteväksi käsialatutkimuksen vertailumateriaaliksi niistä ei ole. On silti mahdollista todeta, että kehyksen oletettua 75-merkintää edeltävä merkki on hyvin samankaltainen kuin numero 2 Venny Soldanin Alma-sisarelleen esimerkiksi 28.5.1886 lähettämänsä kirjeen päiväyksessä. Myös Riitta Konttinen huomautti tiedonannossaan Soldanin käsialan ja taulun kehyksessä olevan tekstin käsialan yhdenmukaisuudesta.[56]

Venny Soldan-Brofeldtin matkojen perusteella on hyvinkin mahdollista, että hän olisi saattanut kopioida Albert Maignanin teoksen Le Dante rencontre Mathilda joko harjoitus- tai tilaustyönä mahdollisesti vuosien 1886–1890 välisenä aikana. Vuonna 1890 hän palasi takaisin Suomeen Espanjaan ja Italiaan suuntautuneiden oppimatkojensa jälkeen, mutta vieraili Pariisissa vielä vuosina 1900 (maailmannäyttely), 1913, 1927 ja 1930.[57] Maignanin maalaus oli vuonna 1900 Musée de Picardiessa Amiensissa. Ei ole tietoa, onko Soldan käynyt Amiensissa. Mikäli on, hän olisi voinut kopioida maalauksen myös siellä, mutta toisaalta kopion viimeistelemätön luonne ja siihen tehdyt korjausviivat tuntuvat viittaavan varhaisempaan maalausajankohtaan.

Alkuperäisteoksen ja kopion välillä on tapahtunut yksi silmiinpistävä muutos: teosten koko. Maignanin maalaus on suorastaan massiivinen, yli kolmen metrin korkuinen ja liki kahden ja puolen metrin levyinen, kun taas kopio on kehyksineen mitattuna vajaan metrin korkuinen ja 65 senttimetriä leveä.

Kopioiden tekemiseen museoissa liittyi erinäisiä rajoituksia. Vuonna 1894 Soldan-Brofeldt tarjosi Suomen Taideyhdistykselle ostettavaksi Firenzessä tekemäänsä kopiota Fra Angelicon Marian ilmestys -freskosta ilmoittaen kopionsa olevan tehdyn siinä koossa, jossa San Marco -luostarin vartija on sallinut sen maalattavan. Kopioiden tekemiseen ulkomaisissa museoissa liittyikin usein ehto, ettei suurikokoisia töitä saanut kopioida originaalin kokoisina.[58] Tämän perusteella Le Dante rencontre Mathilda -maalauksen kopion voi sen huomattavasti pienemmästä koosta huolimatta ajatella syntyneen museossa eikä esimerkiksi painokuvan perusteella. Tätä tukee myös Suomessa olevan kopion värien samankaltaisuus Maignanin teokseen nähden.[59]

Riitta Konttinen kirjoittaa Soldan-Brofeldtin tuotannon etsimiseen ja ajoittamiseen liittyvistä ongelmista. Taiteilijan teoksia ei ole juuri hankittu julkisiin kokoelmiin, joten ne ”ovat hajaantuneet eri puolille maata yksityisten ihmisten koteihin, joista niiden löytyminen on satunnaista ja usein omistajien hyväntahtoisuuden ja aloitteellisuuden varassa.” Ongelmia tutkijoille tuottaa myös se, että löytyneet teokset painottuvat taiteilijan tuotannon loppupäähän. Konttinen toteaa myös, että erityisen paljon ”Venny Soldanin 1880-luvun tuotannon arvioimista vaikeuttaa se, että monet teoksista ovat kadonneet näköpiiristä – jotkut tosin tunnetaan luonnosten tai piirustusten perusteella.”[60]

Soldan-Brofeldt ei signeerannut ja dateerannut läheskään jokaista työtään. Konttisen mukaan niistä puuttuu yleensä ainakin vuosiluku. Hän kirjoittaa Soldan-Brofeldtin signeeranneen töitään vasta myydessään niitä, tai pannessaan niitä näytteille, eikä aina silloinkaan. Toisinaan taiteilijan päiväkirjoista löytyy maininta ostajasta, ”joka on tullut hänen luokseen taulu kainalossa hakemaan siihen merkintää.” 1900-luvun puolella järjestämissään yksityisnäyttelyissä, taiteilija myi myös vuosikymmeniä aikaisemmin tekemiään teoksia, joten teoksiin jälkeenpäin merkityt vuosiluvutkaan eivät aina pidä paikkaansa.[61]

Varmuus Venny Soldanista Suomessa olevan Maignan-kopion maalaajana tuli lopulta Ranskasta. Selvisi, että Luxembourgin museon arkistot kopioluvan saaneista taiteilijoista ovat säilyneet, ja ovat Pariisissa Archives des Musées Nationaux´ssa. Merkintöjen mukaan Venny Soldan kopioi Pariisissa vuonna 1889 useita maalauksia, joista ensimmäisenä Le Dante rencontre Mathilda. Luxembourgin museon kopistiarkistoissa kerrotaan taiteilijan nimi: Mlle Soldan, tämän osoite: rue Campagne premiere no 15, alkuperäismaalauksen aihe: Le Dante rencontre Matilda, alkuperäisteoksen taiteilijan nimi: Albert Maignan, kopion kirjanumero: 184 ja kopion aloittamispäivämäärä: 10.4.1889. Kopioinnin lopettamispäivämäärää ei ole annettu, kuten ei ”julkistamispäivämäärääkään”. Huomioita-sarakkeessa on merkintä ”ne le fait pas” eli ”ei valmistunut” tai ”ei tehty”. Samassa luettelossa riviä ylempänä mainitaan Mlle Soldanin kopioimaksi myös Deschampsin maalaus L’enfant abandonné, joka sekin on aloitettu 10.4.1889. Tälle kopiolle on kuitenkin merkitty myös sen lopettamispäivämäärä, 4.5.1889.[62]

Le Dante rencontre Mathilda -teoksen kohdalla on mielenkiintoista havaita, että kopioarkistoissa on pelkästään samalla sivulla mainittu kaksi muutakin taiteilijaa Maignanin maalauksen kopioijiksi, mademoisellet Soule ja Strong. Ensin mainittu aloitti Le Dante rencontre Mathildan kopioinnin 12.2.1889 ja päätti työn 14.3.1889. Mlle Strong aloitti kopiointityön 26.2.1889, mutta teos jäi kesken.[63] Heidän lisäkseen vuoden 1887 arkistoissa Soldanin muiden kopioiden kanssa samalla sivulla on merkintä myös monsieur Sohelin (nimi epäselvä, saattaa olla myös Sohek) lokakuussa 1886 aloittamasta ja 25.2.1887 päättämästä kopiosta Maignanin Le Dantesta. Edelleen samalla sivulla on merkintä myös Mr Schiffen 7.6.1887–15.7.1887 maalaamasta Le Dante -kopiosta.[64]  Maignanin maalaus vaikuttaa siis olleen hyvin suosittu taiteilijoiden parissa, kun vuosilta 1886–1889 siitä tiedetään tehdyn kuusi kopiota, sekä Westfeltin ajoittamaton seitsemäs kopio, puhumattakaan muista vuosista ja jo mainittujen vuosien koko kopistiarkistojen läpikäymisen seurauksena todennäköisesti löytyvistä useista muista kopioista.

Venny Soldan on taiteilijanuransa aikana maalannut lukuisia kopioita, joista lukuisia Riitta Konttinen ja Helena Hätönen ovat jo tuoneet tutkimuksissaan esille. Attribuointityön yhteydessä löytyi tietoa muistakin Venny Soldanin Pariisissa vuosina 1887 ja 1889 maalaamista kopioista. Jo aiemmin tiedossa olleen Jean-Charles Cazinin lisäksi muita hänen Pariisissa kopioimiaan taiteilijoita olivat Louis-Emile Adan, Virginie Elodie Demont-Breton, Marie Auguste Flameng, Félix Dominique Vuillefroy ja Albert Maignan. Max Jacob Friedländer on todennut: ”Akateemikot etsivät mitä he olettavatkin löytävänsä, mutta connoisseurit löytävät jotakin mistä he eivät tienneet mitään”.[66] Friedländerin toteamus vastaa hyvin kokemuksiani – tutkimuskohteena oleva maalaus johdatti täysin ennalta arvaamattomaan suuntaan. Mutkien kautta Suomessa olevan Dante tapaa Mateldan -maalauksen attribuointi Venny Soldanille kuitenkin varmistui ja teos osoittautui kopioksi Albert Maignanin maalauksesta Le Dante rencontre Mathilda (1881). Attribuoimisen lisäksi teos saatiin ajoitettua: Soldan on aloittanut kopion maalaamisen 10.4.1889 ja työstänyt kopiota luultavimmin vielä toukokuussa. Samaan aikaan hän on työstänyt Luxembourgin galleriassa myös toista teoskopiota, jonka hän on saattanut valmiiksi. Tulkitsen Suomessa olevan Dante-aiheisen kopion Soldanin taidekouluaikaiseksi harjoitustyöksi – hänhän opiskeli tuolloin Pariisissa Académie Colarossissa. Harjoitustyöhön viittaavat teoksessa olevat luonnosviivat sekä se, että kopiolupa-arkistosta teoksen valmistumispäivämäärä puuttuu.

Maignanin teos osoittautui olleen suosittu kopioinnin kohde. Muita tutkimustyön puitteissa esiin tulleita kopioita olivat ruotsalaisen Ingeborg Westfelt-Eggertzin (vuosi tuntematon) ja ranskalaisen Felix Deroncen vuonna 1886 maalaamat kopiot. Niiden lisäksi Luxembourgin museon kopiolupa-arkistojen mukaan maalauksesta oli tehty ainakin neljä muuta kopiota, joiden lopullisesta valmistumisesta tai nykyisestä sijainnista ei kuitenkaan ole tietoa.

Spekuloinnin asteelle jäi, miksi Soldan oli valinnut kopioitavakseen juuri Maignanin Dante-aiheisen maalauksen. Tähän kysymykseen voisi pureutua yksityiskohtaisemmin esimerkiksi selvittämällä, olivatko muut Le Dante rencontre Mathildan kopioineet taiteilijat opiskelleet saman opettajan johdolla. Kiinnostavaa on myös, miksi Maignan on alun perin valinnut teoksensa aiheeksi kohtauksen Divina Commediasta. Taustalla lienevät yhteiskunnallis-poliittiset syyt, mahdollisesti teologisetkin.

Attribuointitutkimus on edelleen täysin käyttökelpoista ja välttämätöntä varsinkin vanhempaa taidetta tutkittaessa ja voi parhaimmillaan johtaa merkittäviin tuloksiin. Etenkin taidehuutokaupassa ja taiteen myynnin yhteydessä attribuointitutkimuksella voi olla suuri merkitys. Taideteoksen attribuoiminen on usein pitkäkestoinen ja yllätyksellinen prosessi. Parhaimmillaan työ on kiehtovaa, antoisaa, sytyttävää ja mielenkiintoista salapoliisityötä, joka joskus etenee suorastaan harppauksin. Haastavimmillaan se on hidasta, paikallaan polkevaa ja epävarmaa puurtamista, joka ei anna mitään lupausta siitä, että johtolanganpätkä vielä joskus johtaisi ratkaisuun. Tässä tutkimuksessa päästiin ihanteellisimpaan mahdolliseen lopputulokseen – varmaan teosattribuointiin.

Taidehistorian metodikeskustelua käydään meillä vähemmän. Tahiti 5 -konferenssi Rovaniemellä marraskuussa 2012 pohti tärkeällä tavalla nykytaiteen tutkimuksen metodeja. Tahiti on mainio tilaisuus kokoontua säännöllisesti kuulemaan kollegoita myös muualta Suomesta. Alan ainoan tieteellisen seuran kokoontuminen kertoo muidenkin alojen tutkijoille taidehistorian tilasta. Siksi taidehistorian laitosten vakituisen henkilökunnan poissaolo tuntui oudolta.

Metodisesti vahvaa antia oli Leevi Haapalan psykoanalyyttinen tulkinta Markus Copperin teoksista. Samoin Hanna Johanssonin fenomenoginen ajattelu nykytaiteen teoksista tilan kehien ilmentyminä. Kiinnostava ilmiö oli empirismin paluu turkulaisen Katve-Kaisa Kontturin esitelmässä uusmaterialistisesta tutkimuksesta. Kontturin sanoin: “On tärkeää ehdottaa, ettei tulkinnassa ole olennaisinta medium vaan se millaisia liikkuvia merkityksiä taide esittää ja miten nämä yli perinteisten ilmaisumuoto-rajojen yhdistyvät muuhun kuvakulttuuriin.”

Tämän voisi ajatella sopivan kaikkiin nykyaikaisiin tutkimusnäkökulmiin. Vaihtamalla medium metodiksi ollaan jo ratkomassa nykytaiteen tulkinnan keskeisiä ongelmia: mihin merkityksiin tutkija kiinnittää huomiotaan ja kuinka hänen valitsemansa metodi ohjaa tutkijaa valitsemallaan tiellä.

Sukupuolentutkimus vaikuttaa Rovaniemenkin perusteella jatkavan taidehistorian suurena metodina. Se on kuitenkin liuennut osaksi kaikkea tutkimusta; näkökulmaksi taidemaailmaan ja taideteoksen aiheeseen. Mielestäni tämä kehitys tuottaa mielenkiintoisempia ajatuksia kuin feminismin vuosia sitten paikalleen jääneiden vuorosanojen toisto.

Tärkeää taidehistorian tutkimuksen metodien kehittelyä ja uusien esittelyä tehdään näyttelyiden kuratoinninkin yhteydessä. Aalto-yliopiston tuore kirjanen “Monensuuntaista liikettä”[1] pohtii kuratoinnin ja näyttelypaikkojen välistä suhdetta. Kuraattorin metodinen ajattelu voi parhaimmillaan toimia taidehistorian näkökulmien avaajana. Tuo taidehistorian ja museologian silta on tärkeä osa taidehistorioitsijan leipää.

Sisältöön perustuva tutkimus on syrjinyt perustutkimusta. Perustutkimus ei ole kaikille edes tutkimusmetodi. Taiteilijan elämäntyön ja arkiston luettelointi luo kuitenkin tietoperustan kaikille näkökulmille. Perustutkimusta tehtäessä ei tehdä jotakin ideologian saastuttamatonta. Pikemminkin hyvä perustutkija kykenee jo nostamaan keskeisiä teemoja muiden syvempää tarkastelua varten.

Anita Sepän kirjoittama mainio yleisteos “Kuvien tulkinta”[2] näyttää nykytaiteen laajentaman metodikentän laajuuden. Taidehistoria kiertyy siinä osaksi laajempaa kuvien ja tilojen tutkimusta. Tämä taidehistorian laajentunut kenttä liittyy nykykulttuurin tutkimukseen ja näkyy erilaisina painotuksina taiteellisesta tutkimuksesta taidekasvatukseen.

Tällaisen kuvan tulkinnan perusoppikirjan rinnalle tarvittaisiin suomalaista taidehistorian metodiikkaa syvemmin pohdiskeleva opus. Aiheen pohdiskeluun on hyvin aineistoa moninaisten julkaisujen perustalta. Samalla nousisi aineksia pohtia, mitä on keskiössä ja mikä on jäänyt katveeseen niin taidehistorian metodeissa, kuin aiheissakin. Taidehistorian tutkimuksen avaaminen metodiikan kautta voi kertoa olennaisia asioita taidehistoriasta tieteenä Suomessa 2000-luvun alussa.
Ulla Pohjamon väitöskirjan nimi on informatiivisessa ytimekkyydessään esimerkillinen. Siinä käytetyt viisi sanaa muodostavat mielekkään ja ymmärrettävän otsikon, joka kertoo oleellisen sisällöstä. Ne ovat myös tutkimuksen keskeisiä asiasanoja. Lisäksi otsikko määrittää alueen, jota tutkimus käsittelee sekä kehyksen, jossa sitä tarkastellaan – tutkijan näkökulman ja tutkimuksen kohteen.

Kuten otsikko lupaa, tutkimus esittää monitahoisen tarinoiden, kokemusten, tulkintojen ja reunaehtojen verkoston, jossa Hietasaaren 1800-luvun loppupuolelta nykypäivään jatkunut suunniteltu ja suunnittelematon kehitys on koottu yhteen. Hietasaaren tapauksessa kyse on tarinasta 1800-luvun puolivälin esikaupungista 2000-luvun arvostetuksi kulttuuriperinnöksi, mikä näkyy myös sisällysluettelon rakenteessa. Kirja jakautuu johdantolukuun, kronologiseen osuuteen, jossa historialliset vaiheet on jaettu pääluvuiksi sekä kahteen loppulukuun, joista ensimmäinen on yhteenveto käsitellyistä diskursseista ja jälkimmäinen koko tutkimuksesta. Tutkimus käsittelee pitkää historiallista ajanjaksoa ja sisältää keskenään hyvin erityyppisten tekstien analyysia Lähteitä ovat asukkaiden haastattelut, sanomalehtiartikkelit, verkkosivut, inventoinnit, kunnallishallinnon asiakirjat, erilaiset suunnitelmat sekä kaunokirjalliset teokset, kaikki luonnollisesti Hietasaareen liittyviä.  Tässä yhteydessä voin nostaa esiin vain rajallisen joukon asioita, joihin oma kiinnostukseni kohdistui. Pohjamo asemoi tutkimukselliset lähtökohtansa kolmelle perustalle: ajatukseen todellisuuden ja tiedon sosiaalisesta rakentumisesta, moniäänisyyden käsitteeseen, sekä tekstianalyysiin. Ajatus todellisuuden ja tiedon sosiaalisesta rakentumisesta on tutkimuksen keskeinen taustaoletus. Se juontuu Peter L. Bergerin ja Thomas Luckmannin alun perin vuonna 1967 ilmestyneestä ja vuonna 1994 suomenkielellä julkaistusta klassikkoteoksesta Todellisuuden sosiaalinen rakentuminen. Ajatus  on lähtökohta, jota Pohjamo tutkimuksessaan purkaa Hietasaaren kohdalla. Se sopii erinomaisesti kyseiseen tapaukseen, jossa yhteisöllisyys, kunnallispolitiikka ja julkinen kulttuurikeskustelu ovat keskeisessä osassa. Kirjoittajan sanoin, aineisto on monipuolista, sirpaleista ja yhteismitatonta.

Tämän aineistokokonaisuuden purkamisen teoreettinen viitekehys on moniäänisyys, jossa hän tukeutuu Mihail Bahtinin ajatukseen eripuheisuudesta (raznorezie) eli siitä kuinka kielen välittämät merkitykset eivät ole yhteisesti jaettuja. Pohjamo kertoo tuovansa esiin asukkaiden, poliitikkojen, suunnittelijoiden ja sanomalehtien toimittajien äänet. [1] Bahtiniin nojautuen Pohjamo jopa puhuu kaupungista kokemuksena, jota on lähes mahdoton jakaa muille. Moniäänisyyden ja kokemuksellisuuden huomioiminen liittävät tutkimuksen kiinteästi tähän aikaan. Moniäänisyys, musiikin termi polyfonia, on yksi nykyajalle tyypillisistä erilaisia kokemuksia, näkökulmia ja mahdollisuuksia korostavasta terminologiasta (vrt. esim. monenlajisuus, monimediaisuus) sekä kulttuuri-ilmastosta, joka kertoo paitsi arvostusten monipuolistumisesta myös digitaalisten teknologioiden ja välineiden tarjoamista mahdollisuuksista.

Aineistojen purkamisen väline on tekstianalyysi. Pohjamo käyttää tässä apuna työn toisen ohjaajan Anja Kervanto Nevanlinnan esittämää jakoa modernistisiin ja romanttisiin sekä edelleen hermeneuttisiin tai kulttuurisiin teksteihin kaupunkeja käsittelevässä tutkimuskirjallisuudessa. Pohjamo testaa oletusta, jonka mukaan kaksi ensimmäistä viitekehystä ovat tutkimuskirjallisuuden lisäksi tunnistettavissa myös muista kaupunkia koskevista teksteistä. Kuten hän toteaa, tarkoitus on käyttää jaottelua laajan aineiston haltuunottoon sekä diskurssien ja asukkaiden subjektiasemien analysointiin, jotka hän vetää yhteen taulukoiksi kunkin historiallisen luvun lopussa.

Pohjamo ei siis analysoi tutkimuskirjallisuutta eikä sano tuovansa esiin tutkijoiden ääntä muiden toimijoiden rinnalla. Heidän osuutensa jo inventointien tekijöinä tai Hietasaarta opinnäytetöissään käsitelleinä jää tutkimusasetelmassa sivurooliin, vaikka heidän osuutensa mukana onkin asiaankuuluvasti ja osin kokonaisuutta ratkaisevasti syventäen. Ratkaisu on ymmärrettävä, mikäli taustalla on pyrkimys välttää vielä yhden tekstuaalisen lisäkerrostuman tuomista mukaan kokonaisuuteen. Pohjamo asettaa yhdeksi tutkimustehtäväkseen modernistisen diskurssin ja suunnittelijan näkökulman ylivallan purkamisen. Hieman myöhemmin hän palaa aiheeseen: “Väistämättä herää kysymys, missä määrin taidehistoriallinen tutkimus on omaksunut modernistisen kaupunkisuunnittelun tavan arvostaa suunnitellusti rakennettuja yhden funktion esikaupunkialueita toisenlaisten alueiden kustannuksella.” [2]

Olemme taide- ja arkkitehtuurihistorian peruspohdintojen äärellä. Tässä yhteydessä haluan nostaa esiin näkökulman, joka osaltaan selittää modernismin ja tekijyyden korostumista suomalaisen arkkitehtuurihistoriallisen tutkimuksen piirissä. Kun yli 90% rakennetusta ympäristöstämme on tehty viimeisen sadan vuoden aikana, jolloin modernismi on ollut valtavirtaa, on selvää, että modernistinen näkökulma on korostunut myös historiantutkimuksessa. Esimerkiksi postmodernia arkkitehtuuria alettiin toteuttaa meillä Suomessa vasta 1980-luvulla ja tutkimus on vasta nyt ottamassa haltuun tätä Suomen kontekstissa marginaalista aihepiiriä.

Yksi hyvin keskeinen syy tähän tilanteeseen on lähtökohtaisesti hyvinkin työekonominen. Ensinnäkin kyse on tutkijan työekonomiasta. Paitsi, että modernistisista aluekokonaisuuksista tehtiin yhdellä kertaa kokonaissuunnitelmia yhden tahon toimesta, modernistiset suunnitteluperiaatteet antoivat tekemiselle selkeät puitteet ja sen parissa toimineet suunnittelijat olivat usein myös aktiivisia kirjoittamaan omista pyrkimyksistään. Tämä yhtälö tekee “suunnitellusti rakennetusta yhden funktion esikaupunkialueesta”, joihin Pohjamo viittaa, tutkijalle ja tietysti myös muille asiasta kiinnostuneille valmiiksi paketoidun ja helposti hahmotettavan kokonaisuuden. Näillä kohteilla on useimmiten ollut juuri kyseistä kokonaisuutta kuvaava nimi lähes alusta saakka. Tämä on tärkeää, koska tuon nimen avulla suunnitelmaa koskevat aineistot ovat löydettävissä eri arkistoista ja muista lähteistä.

Nykyistä työpaikkaani Arkkitehtuurimuseota on kritisoitu tämän modernistisen rakenteen ylläpitämisestä ja siihen liittyvästä suunnittelijakeskeisyydestä. Asiaa viimevuodet paljon pohtineena olen vakuuttunut siitä, että kyse tässäkin kohtaa on arvostusten ohella myös työekonomiasta, tällä kertaa kokoelmatyön näkökulmasta. Aineistot tulevat Arkkitehtuurimuseon kokoelmiin tekijöiltä tai heidän jäämistöistään, joten ne on myös organisoitu tekijälähtöisesti. Tämän käytännön saneleman tilanteen purkaminen ei ole provenienssiperiaatteen mukaista, eikä myöskään kokoelmatyön resurssien käytön kannalta mielekästä.

Väitänkin, että modernistiset tutkimuskohteet − kuten vaikkapa Maunula Helsingissä tai Kortepohja Jyväskylässä − korostuvat, koska ne ovat lähteinä olemassa ja saavutettavissa eri tavalla, kuin esimerkiksi Hietasaari. Hietasaaren kaltaisten kohteiden tapauksessa alueen nimellä ja suunnittelulla ei ole yhteistä taustaa tai tekijää, joka esimerkiksi kokoaisi aineiston ja antaisi sen eteenpäin muistiorganisaatioiden tallennettavaksi. Ulla Pohjamon tutkimus lähtee kunnianhimoisesti toisesta näkökulmasta, kohdetta kunnioittaen edellä mainitusta linjasta poiketen. Pohjamon tutkimuksen keskeisin käsite on esikaupunki. Se läpäisee koko sisällön, kun toinen pääkäsite, kulttuuriperintö tulee keskeiseksi vasta loppuvaiheissa. Pohjamo ottaa tarkastelun lähtökohdaksi esikaupungin viitekehyksenä, johon hän sijoittaa Hietasaaren ja jota vasten hän Hietasaarta peilaa läpi alueen kehityshistorian.

    Kysyn, millaista esikaupunkia asukkaineen suomalaisen yhteiskunnan muutos sääty-yhteiskunnasta luokkayhteiskunnaksi, hyvinvointivaltioksi ja viimein jälkiteolliseksi yhteiskunnaksi on tuottanut. Kysymystä ohjaa ymmärrys siitä, että vuodenaikojen vaihteluun liittyvät kaupunkielämän rytmit ja arki – asuminen, työ ja vapaa-ajanvietto – ovat esikaupunkikulttuurin ytimessä. asukkaat ja heidän elämäntapansa edustavat kaupunkikulttuurin pysyvyyttä ja jatkuvuutta. Huolimatta sijainnistaan saarella Hietasaaren tiiviit yhteydet kaupunkiin tekivät siitä enemmän esikaupungin kuin eristyneen saariyhteisön kaltaisen. [3]

Pohjamo pohtii monipuolisesti esikaupungin käsitettä ja purkaa sen sisältöjä ansiokkaasti, joskin (Oulun) kaupungin vaikutuksen pohdinta sekä yleisesti että Hietasaaren tapauksessa jää harmittavasti sivuseikaksi. Esimerkiksi asukkaiden maanvuokrasuhde kaupunkiin ja siihen liittynyt kaupungin vallankäyttö, joka teksteissä tulee hienosti esiin, ei palaudu alueen esikaupunkiluonteen pohdintaan aivan sillä perusteellisuudella, kuin olisi asian merkityksen kannalta tarpeen. Etenkin kun Hietasaari on kuulunut Oulun kaupunkiin sen perustamisesta 1605 saakka.

Pohjamo jatkaa:

    Jossain kaupungin keskustan ja sitä ympäröivän maaseudun ja luonnon välissä sijaitsee vyöhyke, joka ei kuulu selkeästi mihinkään niistä. Tuota kaupungin ja luonnon siirtymävyöhykettä on kutsuttu esikaupungiksi. Tähän on myös päättynyt yksimielisyys esikaupungin luonteesta. Esikaupunki on yritetty määritellä sen kautta mitä se ei ole. Se ei ole varsinaista kaupunkia, ei koskematonta luontoa eikä todellista maaseutua. [4]

Yleisesti ottaen esikaupunki on hyvin urbaani ilmiö siinä mielessä, että kaupungin olemassaolo on itsestään selvästi esikaupungin edellytys. Hietasaaren kohdalla asiaan lisäksi liittyy se, että kaupunki omisti kyseisen alueen maan. Näin ollen päästään tilanteeseen, jossa kyseessä onkin kaupungin omistama esikaupunki. Tämänkaltaisessa tilanteessa sekoittuvat kiinnostavalla ja suunnitteluhistorialle tyypillisellä tavalla kunnallishallinnon, maankäytön lainsäädännön ja yleiskielen aikojen kuluessa vaihdelleet käsitykset kaupungista ja sen merkityksistä.

Myöhemmin Pohjamo toteaa, että suomalaisten kaupunkien esikaupungeissa oli pikemmin sääntönä kuin poikkeuksena, että asukkaat rakensivat talonsa kaupungin omistamalle maalle. [5] Seuraavalla sivulla hän kuitenkin jatkaa, että “Esikaupungin määrittelyä väistävää olemusta on pyritty vangitsemaan esimerkiksi viittaamalla kaupungin hallinnollisten rajojen ulkopuolisiin alueisiin. Kuitenkin esikaupunkimaista asutusta on ollut myös kaupungin omistamalla ja hallinnoimalla maalla.” [6] Molemmissa tapauksissa Pohjamo viittaa koko Tauno Perälän artikkeliin Kaupunkien aluepolitiikka ja esikaupunkiliitokset 1875–1918 Suomen kaupunkilaitoksen historiassa. Kaupunkikohtaisesti vaihdellut tilanne, jossa esikaupunkiasutusta syntyi pääasiassa joko kaupungin omistamalle maalle asemakaavoitetun alueen ulkopuolelle tai kaupungin kunnallisten rajojen ulkopuolelle, jää nyt purkamatta auki yleisesti ja Oulun kohdalta. Miten esimerkiksi Oulun asema yhtenä Suomen ns. vanhoista kaupungeista on mahtanut vaikuttaa tilanteeseen?

    Tutkimuksessani käytän sanaa esikaupunki, koska se on nimitys jota aikalaiset käyttivät ilmiöstä sen syntyajankohtana. [7]

    Katson, että sosiaalisen todellisuuden ilmiönä moderni esikaupunki alkoi olemassaolonsa silloin, kun kaupunkilaiset ottivat sen käyttöönsä ja sen asukkaat alkoivat uskoa olevansa kaupunkilaisia ja elävänsä esikaupungissa. [8]

Tässä kehityksessä Pohjamo nostaa keskeiseksi lähtöpisteeksi kaupunginvaltuuston päätöksen palstoittaa saari vuokratonteiksi vuonna 1865. Sen myötä saaren asukkaista tuli kaupunkilaisia ja syntyi esikaupunkialueille tyypillinen kunnallistekniikan toteuttamisen problematiikka, kun kaupungit usein pyrkivät välttämään velvoitettaan. Modernin kunnallistekniikan rakentaminen oli kallis kertainvestointi kunnille etenkin alueilla, jotka sijaitsivat erillään valmiista infrastruktuurista. Olisikin kiinnostava kuulla, kuinka esimerkiksi kaavoituslainsäädännön muutokset 1930-luvulla ja 1950-luvun lopussa mahtoivat vaikuttaa Hietasaaren kaupunkirakenteen kehitykseen, mutta toisaalta on ymmärrettävää, ettei tämä juonne ole enää mahtunut mukaan.

Hietasaaren tapauksessa konkretisoituu hyvin myös Suomen (kaupunki)kulttuurinen konteksti: Oulun kupeessa se ei näyttäydy erityisen esikaupunkimaisena alueena verrattaessa tiheämmin asuttuihin alueisiin maailmalla. Pohjamon mukaan se näyttäytyy omaperäisenä muunnelmana laajasta globaalista ilmiöstä: “Esikaupungin suomalaisena erityispiirteenä oli sosiaalinen kerrostuneisuus, jossa samalla esikaupunkialueella asui naapureina tulotasoltaan ja elintavoiltaan hyvin erilaisia ihmisiä.” [9] Pohjamo toteaa loppuluvussa myös Oulun olosuhteiden pikkukaupunkimaisuuden. [10] Voikin kysyä, miten edellä mainittu luonnehdinta eroaa ratkaisevasti perinteisestä kyläyhteisöstä? Jos kylä on maaseudun taajaan asuttu alue, niin mikä erotti etenkin alkuaikoina Hietasaaren kylästä, jos ei juuri kuuluminen Oulun kaupunkiin paitsi maantieteellisesti myös -omistuksellisesti?

Pohjamo toteaa myös, että esikaupungin kaltaisten marginaalialueiden olemuksen määrittelyssä vain yhden käsitteen kautta on omat riskinsä viitaten Valtakunnallisesti merkittävien rakennettujen kulttuuriympäristöjen määritelmään Hietasaaresta huvila-alueena[11]. [12] Samaa voi sanoa sitoutumisesta tiukasti esikaupunki-käsitteeseen Hietasaaren kohdalla. Se ei mielestäni perustellusta lähtökohdasta huolimatta aina riitä tyhjentävästi kuvaamaan Hietasaaren ominaisinta luonnetta. Pohjamo toteaa osuvasti, että kaupungin ja maaseudun välimuotona pikkukaupunkeja ei Suomessa ole perinteisesti kuvattu kansallismaisemana. [13], Perinteinen kylämäinen maalaismiljöö sen sijaan on kansallismaiseman yksi arkkityyppi ja tämä “kylämäisyys” jää Hietasaaren kohdalla huomiotta Pohjamon sitoutuessa tiukasti esikaupungin käsitteeseen. Kaupungin rooli ja esikaupunkimaisuuden konkretisoituminen juuri Hietasaaren kohdalla olisivat mielestäni kaivanneet vieläkin perusteellisempaa pohdintaa. Tältä osin käsittely herättää enemmän kysymyksiä, kuin antaa vastauksia. Yhtä kaikki, ajatusten herättäminen ja keskustelun synnyttäminen ovat merkki onnistuneesta väitöskirjasta. Toiseksi viimeisessä luvussa Pohjamo esittää yhteenvedon diskurssianalyysin tuloksista. Diskurssien ja asukkaiden subjektiasemien esittäminen taulukoin on ristiriidassa moniäänisyyden kanssa, kuten kirjoittajakin toteaa. Itsekään en ole aivan vakuuttunut taulukoiden tuomasta lisäarvosta moniäänisessä kokonaisuudessa, mutta ymmärrän kyllä niiden arvon laajaa aineistoa järjestävänä ja niputtavana esitystapana. Sellaisia nykyään tarvitaan, kun asioihin perehtymiselle ei tahdo olla riittävästi aikaa, etenkään hallinnollisella tasolla. Myös tämä on hyvällä tavalla osoitus Pohjamon tutkimuksen kiinnittymisestä nykyaikaan sekä sen tarpeisiin ja tendensseihin.

Eräs asia, joka taulukoita lähemmin tarkasteltaessa nousee esiin, on Hietasaarta eri rooleista katsovien lähtökohtaisesti erilaiset näköalat suhteessa tulevaan. Esimerkiksi 1960-luvun lopulla asukkaita kiinnosti lähitulevaisuus, mikä korostui tonttivuokrasopimuskäytännöissä. Samaan aikaan suunnittelijoiden visioissa häämötti vuosikymmenten päässä oleva tulevaisuus. Väitöskirjan kuvitus toistaa tätä samaa; valokuvat kuvittavat ihmisten elettyä elämää ja liittyvät heidän kokemuksiinsa, kun taas väriliitteeseen kootut suunnitelmakartat kuvaavat Hietasaarta tulevaisuuden tavoitteellisessa tilanteessa, joka ei koskaan tule sellaisenaan todeksi.

Pohjamon aineistotyö on laajaa ja lähestymistapa ottaa huomioon moniäänisyyden. Työn vahvuus on tarinoiden ja historioiden kiehtovassa verkossa, jonka hän ansiokkaasti onnistuu kirjoittamaan yksien kansien väliin huomioiden erilaiset puhujat tasavertaisesti ja nojaten tukevasti perusteelliseen arkisto- ja muiden lähteiden käyttöön. Tähän verkkoon kuluu koko joukko “alalukuja” tai mikrohistorioita, joista tässä nostan esiin kaksi: ensimmäisenä Hietasaaren ja koko Oulua sivuavan rakennusinventointihistorian, jonka Pohjamo on ansiokkaasti reflektoiden sisällyttänyt osaksi Hietasaaren tarinaa rakennettuna ympäristönä. Hietasaaren säilyttämiseen liittyvien koukeroiden muodostama tarina on viiltävä kuvaus siitä kuinka toisistaan tietämättöminä kuntien toimijat usein tekevät töitään ja kuinka rakennussuojeluasiat ovat yhä edelleen usein välttämätön paha kunnallishallinnon rattaissa. Hyvin toisentyyppinen, ja vähintään yhtä kiinnostava “alaluku” on kirjailija Tatu Vaaskiven tarina, joka limittyy Hietasaaren historiaan ja tuo yhden kerroksen Hietasaaresta kertoviin teksteihin. Hietasaaressa 1930-luvulla kesiään viettäneen Vaaskiven kirjoittamat saareen liittyvät tekstit saavat aivan uuden merkitystason 1990-luvun alun suojelukeskustelussa.

Mielestäni humanististen ja yhteiskuntatieteellisten alojen väitöskirjatutkimuksen tärkein merkitys tänä päivänä on Pohjamon tutkimuksen kaltaisissa teoksissa – synteeseissä, joissa laajat, suorastaan valtavat aineistot tuodaan yhteen kokonaiskuvaksi ilmiöstä, sen aikojen kuluessa kohtaamista muutoksista ja monista siihen liittyvistä intresseistä. Kun tieto usein on entistä sirpaleisempaa ja sen hankkimiseen käytettävissä oleva aika yhä vähäisempää, tutkijan vaivannäön ja tiedon jakamisen merkitys korostuu entisestään. Näenkin tämänkaltaisen laajan kokonaiskäsityksen saavuttamisen tutkimuksen tiukkaa rajaamista tärkeämpänä osana nykypäivän väitöskirjatyöskentelyä. Kulttuuriympäristöjen ja suunnitteluhistorian kaltaisten ilmiöiden kohdalla tämä vaatii erityisen paljon johtuen lukuisten intressitahojen ja hallinnollisen byrokratian tuottamien aineistojen moninaisuudesta.

Ulla Pohjamon väitöskirjassa todellakin näkyy aiheen parissa nähty vaiva. Se on ryhdikäs kokonaisesitys aiheesta, joka on lähtökohdiltaan hyvin hajanainen – toisin kuin suunnittelijoiden näennäisesti valmiiksi kokonaisuuksiksi paketoimat modernistiset kaupunkivisiot. Se myös avaa lupaamansa moninaisen näkymän rakennetun kulttuuriperinnön kompleksisuuteen, johon ympäristöhallinnolla ei kulttuuriympäristötyössä ole resursseja tämänkaltaisella perusteellisuudella tarttua.

Vuodelta 1514 peräisin oleva ehdotus Turun tuomiokirkossa pidettäväksi tarkoitetusta piispa Hemmingin autuaaksi julistamisen juhlasta kuvailee yksityiskohtaisesti tapahtuman järjestelyjä ja kulkua. Tuomiokirkon keskelle oli ensimmäisenä rakennettava 30 kyynärän levyinen ja 4 kyynärän korkuinen juhla-alue laudoista. Tämän alueen keskelle oli rakennettava alttari, jossa pidettäisiin päämessu. Tänne myös laskettaisiin pyhimyksen maalliset jäännökset sisältävä kullattu säilytysrasia. Rasian jokaisessa sivussa tuli olla kuvattuna piispa Hemmingin vaakuna. Suunnilleen kirkon keskelle oli ripustettava muun muassa vihreitä oksia ja kukkakransseja. Keskelle kirkkoa oli lisäksi ripustettava kolme suurta vaakunaa; toiselle puolelle valtionhoitajan vaakuna, toiselle puolelle hiippakunnan piispan vaakuna ja keskelle itseoikeutetusti piispa Hemmingin vaakuna. Näistä viimeksi mainitun piti olla molemmilta puolilta maalaten koristeltu. Juhla-alueen yläpuolelle oli lisäksi ripustettava 50, 60 tai jopa sata palavaa kynttilää. Pelkkä kirkon koristelu ei suinkaan riittänyt, vaan myös kadut oli lakaistava puhtaiksi ja muurit sekä tärkeimmät rakennukset oli koristeltava vihreillä oksilla, kukilla ja vaakunoilla.

Itse juhlan tuli alkaa, kun pyhimyksen luut otettaisiin pääkuorin alta ja sijoitettaisiin niille tarkoitettuun lippaaseen. Sen jälkeen lipasta kuljetettaisiin seremoniallisessa juhlakulkueessa, jonka tuli lähteä liikkeelle pääkuorista, edetä sieltä kirkkotilan ympäri ja päätyä lopulta kirkon keskelle rakennetun alttarin luokse. Pyhäinjäännöslipas tuli sen jälkeen asetella alttarille asianmukaisten rukousten ja hymnien saattelemana. Pyhien uhrien ja rukousten jälkeen seuraisi päämessu ja saarna, jonka jälkeen juhlallisuudet huipentuisivat arkkipiispan suorittamaan Hemmingin jäännösten pyhittämiseen. Moniaistisen seremonian kruunaisi eriväristen kukkien terälehtien sirottelu, elävien lintujen lentoon päästäminen sekä suitsukkeen ja savun tuoksuttaminen kirkossa. Tämän ja kaikkien siunausten jälkeen saivat osallistujat mennä syömään ja juomaan hyvää suomalaista olutta.

Tämän melko yksityiskohtaisen ohjeistuksen perusteella voisi ajatella, että keskiaikaiset lähteet kuvailisivat samalla tarkkuudella kaikkea muutakin kirkkojen koristamiseen liittyvää. Voisi ajatella, että seurakuntien ja kirkkojen ohjeistamiseen kuuluisi tarkkaan määriteltyjä neuvoja tilojen, alttareiden, seinien ja holvien varusteista ja koristeista tai ylös kirjattuja muistiinpanoja siitä, millaisia esineitä ja kuvallisia esityksiä kussakin kirkossa oli. Kirkkotilojen visuaalinen ja materiaalinen rikkaus ja monimuotoisuus jää kuitenkin pitkälti hämärän peittoon, sillä tekstilähteissä tällaiset maininnat ovat hajanaisia. Kuvallisen aineiston tutkimisen kannalta ongelma on laajempi, sillä lähdeaineistossa juuri minkäänlaisista keskiaikaisista kuvista tai niiden tekijöistä ei puhuta. Kun aineistosta nousee esimerkiksi jonkinlaiseen kuvalliseen esitykseen viittaava latinan sana ymago, viitataan sillä lähinnä jonkin pyhimyksen patsaaseen, ei maalattuun kuvaan. Lähimmäksi kuvan kuvailua päässee Turun tuomiokirkossa allekirjoitettu dokumentti vuodelta 1434, jossa kuvaillaan kahta sinettiä. Toisen keskellä on pyhä marttyyrikuningas Olavi, joka pitelee vasemmassa kädessään pyhimystunnustaan kirvestä ja oikeassa kädessään valtakunnanomenaa.

Lähdeaineiston hiljaisuus suhteessa kuviin ja kuvallisiin esityksiin korostuu, kun tarkastellaan keskiaikaisia kirkkomaalauksia ja niiden luonnetta. Seinille, holveihin ja pylväisiin maalatut kalkkimaalaukset olivat erottamaton osa sakraalitilan interiööriä, visuaalinen elementti, joka ei jäänyt kävijältä huomaamatta. Mutta näistäkään kuvista ei puhuta missään. Jos tarkastelun kohteena olisi pelkkä kirjallinen lähdeaineisto, näitä kuvia ei olisi olemassa.

Väitöskirjani lähdeaineisto koostuu juuri tällaisista kuvista; ne ovat selvästi tietyn historiallisen aikakauden tuotteita, mutta niiltä tuntuu puuttuvan oma, henkilökohtainen kuvahistoriansa. Tämähän ei tietenkään pidä paikkaansa; kuvilla on taustansa ja tekijänsä sekä asemansa kirkollisessa kontekstissa. Tässä suhteessa keskiaikaisesta kirkollisesta kuvasta on usein mahdollista sanoa jotain, vaikkei ylös kirjoitettua tietoa olisikaan saatavilla. Keskiaikainen kuvamaailma pohjautui nimittäin pitkälti vakiintuneisiin aiheisiin; Vanhan ja Uuden Testamentin tapahtumien, Neitsyt Marian, Jeesuksen elämän ja kuoleman ja eri pyhimysten elämän, ihmetekojen ja brutaalien teloitusten kuvaamiseen. Esimerkiksi aikaisemmin mainittu Pyhä Olavikin tunnistettiin lukuisten muiden pyhimyskuvien joukosta useimmiten juuri tunnuksestaan kirveestä. Tietty aihe saatettiin siis kuvata aina tietyllä tavalla, joskus sitä hieman muokattiin, joskus hieman varioitiin.

Tutkimukseni kohteena olevat maalaukset eivät kuitenkaan pääsääntöisesti noudata samoja kuvallisia konventioita kuin muu keskiaikainen kuva-aines. Lähdeaineistottomuuden lisäksi on tutkimuksessani siis pitänyt perehtyä kuviin, jotka eivät noudata kaavaa. Tämä on aiheuttanut haasteita maalausten ymmärtämisessä ja tulkitsemisessa. Kun esimerkiksi 1900-luvun alun taidehistoriallisessa tutkimuksessa maalauksia on yritetty asettaa paikoilleen keskiaikaisen kuvantekemisen jatkumoon, on ne yksinkertaisen ulkomuodon perusteella luokiteltu ”primitiiviksi”, toisin sanoen alkeellisiksi ja suorastaan alkukantaisiksi. Ajatus kuvien heikosta laadusta suhteessa tärkeään kirkkotilaan on ollut vaikeasti sovitettava yhtälö ja kuvien on ajateltu olevan jonkinlaista kuritonta koristelua, johon kirkollinen sääntely ei vaikuttanut.

Kuvien olemassaoloa ja oikeutusta kirkkotilassa on siis haluttu kyseenalaistaa. Tämä kyseenalaistaminen on pitkään leimannut käsityksiä siitä, mikä on ”hyvää” tai ”oikeaa” keskiaikaista kirkkotaidetta, aivan kuin sellaisia määrittelyjä olisi ylipäätään mahdollista tai mielekästä tehdä. Huomionarvoista on kuitenkin se, että 1900-luvun ja keskiajan käsitykset kuvasta, sen arvosta ja merkityksestä eivät aina vastaa toisiaan, eikä menneisyydessä luodun kuvan estetisointi tai arvottaminen johda loppupelissä minnekään. Tämä pitää muistaa myös 2000-luvulla kuvaa tutkittaessa.

Aiheen tutkimuksen kannalta yksi merkittävistä ongelmista on tekstilähteiden puuttumisen lisäksi se, ettei maalausten tekijöistä ole tietoa. Tilanne ei sinällään ole poikkeuksellinen, sillä Turun hiippakunnassa keskiajalla työskennelleistä käsityöläisistä on säilynyt vain vähän tietoja. Peruslähtökohta lienee kuitenkin, että kirkkomaalausten tekijät olivat pääsääntöisesti maalauksen ammattilaisia, mahdollisesti hiippakunnan rajojen ulkopuolelta saapuneita tekijöitä, vaikka paikoin kansallisidentiteetin korostamisen hengessä on pensseliä haluttu asetella myös kotimaisten miesten kouriin. Näin on ollut varsinkin tutkimieni maalausten kohdalla. Kysymykset tekijyydestä ja siihen liittyvät epävarmuudet vaikuttavat olennaisesti maalausten analysointiin ja tulkintaan.

Historiallisen aiheen tutkimisessa kontekstiin asettaminen on siis tärkeää ja ilmiöitä pitäisi yrittää ymmärtää ja tulkita sen aikakauden sisällä, jossa ne ovat tapahtuneet. Tutkimuksessani olen joutunut pohtimaan, mitä kaikkea kuvista voi sanoa, kun niiden ympärillä oleva kontekstitieto näyttää vähäiseltä, tavoittamattomalta tai muutoin hämmentävältä. Jäljellä ovat kuitenkin itse kuvat. Ne ovat edelleen fyysisesti läsnä tässä ajassa, kantaen muassaan menneisyyden muotokieltä ja kuvallista ajattelua. Kuvien visuaalisuus saattaa näyttäytyä osin outona, villinä ja tulkitsemattomana, mutta juuri tämä tekee kuvista niin kiinnostavia.

Kuvat ovat lisäksi olemassa keskiaikaisessa kirkkotilassa. Tila määrittää kuvien olemista, kuvien tekemistä ja niiden kohtaamista. Työni keskeiseksi ajatukseksi on siten muotoutunut tutkia maalauksia, niitä tehneitä työryhmiä ja niitä osasia, jotka olisivat voineet vaikuttaa kuvien olemiseen, tuottamiseen ja osin myös kohtaamiseen. Näitä osia olen tarkastellut tietyn ajanjakson sisällä, yrittäen sovittaa maalauksia ja niiden tekemistä yhteen aikakauden kanssa. Tarkoituksena on ollut pohtia, mitä tämä kyseessä oleva kuvantekeminen on ollut ja mitkä asiat olisivat voineet sen mahdollistaa, millaisissa olosuhteissa kuvia on tuotettu ja miten kuvat ovat toimineet siinä tilassa ja ympäristössä, jossa ne on luotu. Minua on askarruttanut, miksi Turun keskiaikaisessa hiippakunnassa on noin vuosien 1430 ja 1540 välisenä aikana tuotettu juuri tällaista maalauskoristelua.

Tätä kaikkea olen yrittänyt selvittää katsomalla ensisijaisesti maalauksia ja miettimällä, mitä ne ja niiden tekeminen voisi paljastaa. Aineistoni on koostunut noin 30 kirkon maalauksista, joista osa on edelleen näkyvissä tänäkin päivänä, osa on säilynyt vain kopioina, ja osa on täysin tuhoutunut. Osa maalauksista saattaa edelleen odottaa paljastumistaan kalkkikerrosten alla. Maalausten todellista, keskiaikaista lukumäärää on vaikea määritellä. Tästä fragmentaarisuudesta huolimatta olen tehnyt kokonaiskartoituksen sen perusteella, mitä määrästä tiedetään. Maalauksia on tehty kirkon kaikkiin sisäosiin; kirkkosaliin, sakaristoon, asehuoneeseen sekä kirkon ulkopäätyihin ja ulkoseiniin. Näistä noin kolmestakymmenestä kirkosta osa on maalattu lähes täyteen, osassa on syystä tai toisesta vain yksi tai muutamia maalauksia.

Aiheet vaihtelevat yksinkertaisista symbolikuvioista kuten risteistä ja solmuista puihin, kukkiin ja kasviaiheisiin, linnuista eläimiin, merenneitoihin ja erilaisiin ihmishahmoihin, laivoista labyrintteihin ja vaakunoihin, vain muutamia esimerkkejä mainitakseni. Kuvallinen aineisto on siis jo itsessään varsin runsas ja monipuolinen. Toki aiheet ehkä kuulostavat ja näyttävät yksinkertaisilta, mutta usean takaa paljastuu monikerroksinen, monitulkintainen ja vaikeaselkoinen merkityshorisontti. Miten esimerkiksi pitäisi lähestyä isojalkaiselta, mulkosilmäiseltä ja turbaanipäiseltä näyttävää fallistista olentoa, kun muistetaan, ettei maalauksen tekijästä ja tekemisestä tiedetä mitään, ja maalaus itsessään näyttää olevan kaukana keskiaikaisista kuvallisista konventioista. Miten tästä lähtökohdasta käsin voi lähteä selvittämään sitä, mikä on maalauksen merkitys tai tehtävä kirkkotilassa, mihin se liittyy, mihin se viittaa tai mistä se kertoo? Kenen intresseissä tällaisen maalauksen tekeminen on voinut olla? Perustuuko se puhtaasti tekijänsä omaan valintaan vai onko jollain muulla henkilöllä ollut sanansa kuvan valinnassa? Mikä on maalauksen asema kirkossa ja miten kuvan kohtaajat olisivat sen voineet nähdä ja ymmärtää? Tällaisiin kysymyksiin olen joutunut miettimään vastauksia ilman tarkan konteksti- tai faktatiedon antamaa turvaa. Joitain saattaa närkästyttää se, etten ole usein halunnutkaan antaa tulkinnoissani yksiselitteistä vastausta tai mitään oikeaa tulkintatulosta, koska sellainen ei ole ollut mahdollista. Sen sijaan olen levittänyt erilaiset tulkintaehdotukset ja vaihtoehdot auki; olen lähestynyt maalauksia monista eri näkökulmista pyrkien siten kunnioittamaan niiden usein niin monimerkityksistä olemista. Sataan sanaan ei tätäkään maalausta pystyisi tiivistämään.

Kaikki aiheet eivät tietenkään ole yhtä vaikeasti avautuvia, vaan osa liittyy suoraan perinteiseen kristilliseen kuvastoon kuten Kristuksen kasvoja esittävä aihe. Tällaisen aiheen tunnistamista ja tulkitsemista helpottaa se, että sillä on taustalla sekä kuvallinen että kirjallinen perinne. Kristuksen kasvojen vakiintunut kuvaustapa sekä aiheeseen liittyvän tekstiperinteen tutkiminen auttavat avaamaan aiheen merkityssisältöjä. En siis aikaisemmin ollut täysin rehellinen, kun väitin, etteivät kuvat noudata kaavaa; osa niistä nimittäin noudattaa. Mutta tässäkään tapauksessa kuva-aiheen tunnistaminen ja tulkitseminen ei riitä, vaan kuva-aiheen valitsemiseen ja käyttöön sekä sen laajempaan merkitykseen kyseessä olevan kuvantekemisen kontekstissa ja myös Turun hiippakunnassa liittyy vaikeammin avattavia asioita.

Maalausten tulkinta ei kuitenkaan ole ollut ainoa asia, johon olen halunnut uppoutua. Siitä huolimatta, että maalausten tekijöistä on tutkimushistorian kuluessa esitetty sivistyneitä ja vähemmän sivistyneitä arvioita, eikä mitään faktatietoa siis ole, olen yrittänyt karkeasti hahmotella eri tekijäryhmät perustuen maalausten visuaaliseen puoleen. Tekijäryhmien määrittely tältä pohjalta jättää väistämättä täsmätiedon löyhäksi; on melko mahdotonta enää löytää yksittäisiä nimiä maalausten taustalta. On siis tyydyttävä suurpiirteisempiin analyyseihin. Tekijäryhmien hahmottelussa olen lähtenyt siitä, mitä varsinaiset kuvat voisivat kertoa tekemisestään. Jälleen kerran kuvia katsomalla on mahdollista pohtia, millaisia käytäntöjä, visuaalisia keinoja ja perinteitä tekijöillä on voinut olla hallussaan. Tämän perusteella voi vetää johtopäätöksiä keskiaikaisen käsityöläisen tavasta tehdä, visualisoida, kuvallistaa ja käsitteellistää.

Olen mieltänyt tämän eräänlaiseksi visuaaliseksi tuotannoksi, joka siis vallitsi tiettynä aikakautena tietyssä paikassa, Turun hiippakunnassa. Tämä tuotanto on koostunut erilaisista prosesseista ja toimijoista, joiden yhteisvaikutuksesta tyydyttyy jokin tarve, tässä tapauksessa kirkon koristaminen toimivan rituaalitarkoituksen täyttymiseksi. Olen siten pyrkinyt hahmottamaan olosuhteita, joiden puitteissa maalauksia tuotettiin. Joko hiippakunnan piispa, tuomiokapituli tai seurakunnan pappi on saattanut hankkia maalausten tekijät jostain, kun taloudellinen tilanne ja muut olosuhteet ovat olleet suotuisat. Tekijät ovat sitten ryhtyneet heiltä tilatun työn tuottamiseen oman toimintakulttuurinsa määrittelemin periaattein, soveltaen sen tilauspaikassa vallitsevan ympäristön sääntöihin, määräyksiin ja tapoihin. Tuloksena on tuotos, kirkkomaalaus.

Tuotos tarjotaan seurakunnan ja sen ihmisten käytettäväksi ja nautittavaksi. Olen sen vuoksi pyrkinyt myös pohtimaan maalausten merkityksiä ja mahdollisia käyttöjä niiden käyttöympäristössä, kirkossa, niiltä osin kuin se on ollut mahdollista. Historiallista kuvan katsomista ja näkemistä on kuitenkin vaikea tavoittaa ja uudelleen mallintaa. Tässäkin olen pyrkinyt vaihtoehtoisten katsomis-, kokemis- ja näkemisstrategioiden hahmottamiseen ja ehdottamiseen sellaisten kuvien kohdalla kuin se ollut mahdollista. Kaikkien maalausten kohdalla tällaiset kysymykset eivät edes ole olleet olennaisia, sillä osa sijaitsee vaikeasti havaittavissa olevilla paikoilla; perimmäisen holvin nurkassa tai korkealla kirkon ulkopäädyssä. Kaikki maalaukset eivät siten olleet näkyvissä, eikä osaa ehkä edes tarkoitettu katseltaviksi. Näkyvillä paikoilla olevat maalaukset saattoivat lisäksi olla seurakuntalaisista vain osan nähtävillä. Kaikkien kuvien ensisijainen merkitys ei siten liittynyt siihen, että ne nähtiin. On myös muistettava, että kirkkotila itsessään on käynyt vuosisatojen aikana lävitse lukuisia muutoksia. Lattioita on peitetty, seiniä on puhkottu uusin ikkunoin, urkulehtereitä ja muita lisäosia on rakennettu. Sen seurauksena moni kirkko ei ole enää keskiaikaisessa asussaan. Kaikki muutokset ovat myös tuhonneet tai peittäneet maalauksia. Nykyihmisen yritys rekonstruoida jokin keskiajalla tapahtunut katsomiskokemus tietyssä, ehkä runsaastikin muuttuneessa tilassa, vaatii siis mielikuvitusta ja hahmotusta sen suhteen, mitä on tai olisi voinut olla tai mitä ei ole tai ei olisi voinut olla.

Kaikesta huolimatta kuvat ovat edelleen olemassa. Vaikka ne eivät tämänhetkisessä tilassaan ja määrässään edusta sitä, mitä on saattanut olla keskiajalla, on kuvien säilyminen tähän päivään asti ehkä jonkinlainen osoitus siitä, että jokin niissä on onnistunut vastustamaan vuosisatojen kuluttavaa voimaa. Kuvien elävä ja hämmentäväkin visuaalisuus on ehkä se, joka toistumiseen kuitenkin säästää kuvat ja puhuttelee ihmisiä myös nykyajassa. Muistan, kuinka muutama vuosi sitten vieraillessani Turussa kävin jälleen Maarian kirkossa. Kirkon maalaukset olivat minulle jo tuolloin läpikotaisen tuttuja, joten tiesin, mitä odottaa. Kun astuin sisään ja kuljin hitaasti keskikäytävää kohti alttaria, nostin katseeni ylös seinille ja holveihin. Siellä olivat nämä hämmästyttävät kuvat, joita olin katsellut lähes päivittäin tietokoneen ruudulta, mutta jotka luonnossa kuitenkin saivat suuni loksahtamaan auki.

Sillä hetkellä koin jälleen kerran elävänä kuvien voiman.

Georges Bataille, joka eli vuodesta 1897 vuoteen 1962, on ollut aiheena väitöstutkimuksessani Georges Bataille, historia ja taide. Tutkimus on pyrkinyt ennen kaikkea hahmottamaan Bataillen taidetta käsittelevien tekstien teoreettisia suuntaviivoja ja selittämään niiden kautta hänen taidehistoriallisten teostensa periaatteita, niiden historiografisia strategioita. Useimmiten tämä on tarkoittanut huomioni kiinnittämistä taiteelle annettuihin arvoihin tai ajatuksiin taidehistoriallisen kertomuksen mielekkyydestä niissä rakennemuodoissa, jotka Bataillen ajattelu on tullut ottaneiksi tietyissä historiallisissa tilanteissa.

Kuka Bataille siis oli? Hän oli ranskalaiskirjailija, joka tunnetaan lähinnä eroottis-filosofisista kaunokirjallisista teoksistaan ja filosofian alaan kuuluvasta toiminnastaan, joka sijoittui akateemisen maailman ulkopuolelle. Bataillen ajattelun keskiössä olivat uhrin ja pyhän kysymykset ja niiden keskelle, uskontoteoreettisten, filosofisten ja antropologisten näkökulmien lomaan, sijoittuu lähtemättömällä tavalla myös hänen taideajattelunsa. Uudempi taiteentutkimuksen kenttä on myös erityisesti Rosalind Kraussin ja Georges Didi-Hubermanin avaamalla tiellä nostanut huomionsa keskipisteeseen Bataillen toiminnan taidelehti Documents’n pääsihteerinä, jossa asemassa hän toimi vuodesta 1928 vuoteen 1930.

Documents’n parista voikin ajatella Bataillen itsellisen kirjoittajanuran lähteneen liikkeelle. Bataille nousi ranskalaisälymystön tietoisuuteen juuri tämän etnografiaa ja kaunotaiteita yhdistelleen radikaalin julkaisun kautta, jonka johtoon hänet oli varsin vähäisellä kokemuksella valittu – ottaen huomioon, että lehden rahoittajiin kuului Trocadéro-museon johtoportaaseen kuuluvaa pariisilaisen taidemaailman eliittiä. Varsinaiseen julkisuuden valokeilaan Bataille nousikin Documents’n piirissä harjoittamansa toiminnan vuoksi, kun vuonna 1929 surrealistiliikkeen johtohahmo André Breton – surrealismin “Paavi”, kuten häntä kutsuttiin – osoitti Surrealismin toisen manifestin sivuilla kovasanaisimmat haukut juuri Bataillen suuntaan, joka muuten tuskin olisi ollut Bretonin kulttuuripoliittiselle asemalle minkäänlainen uhka. Kun Breton samaisen Manifestin sivuilla oli tullut jakaneeksi solvauksia moneen muuhunkin suuntaan, johti tämä tilanteeseen jossa Bataillen ympärille taidelehti Documents’n toimitukseen kerääntyi nopeasti eräänlainen dissidenttisurrealistien ryhmä, joka pyrki lyhyen hetken ajan vastustamaan Bretonin kulttuuripoliittisia toimia alhaiseksi materialismiksi nimetyn ideologiansa avulla. Tältä pohjalta on tultu paljolti ymmärtämään Bataillen vastakkainen suhde André Bretonin johtamaa surrealismia kohtaan – ja tämä seikka on valitettavasti leimannut monia myöhempien sukupolvien tulkintoja Bataillesta. Joka tapauksessa selkkaus teki Bataillesta kuuluisan ja loi suuntaviivat hänen myöhemmillekin kausilleen.

Tutkimukseni eräänä lähtöoletuksena on tästä kaikesta huolimatta ollut ajatus siitä, ettei Bataillen uraa voida niin helposti käsitellä koherenttina kokonaisuutena kuin miten hänen ajatteluaan koskevissa tutkimuksissa on usein tavattu tehdä. Työni ensimmäinen osa käsittelee suhteellisen kronologisesti Bataillen ajattelun suunnanmuutoksia, sen asuttamia diskursseja sekä niiden kontekstisidonnaisuutta. Osoitan sen aikana, miten Bataillen taideajattelu, ja erityisesti sen asemoituminen suhteessa 1930- ja 1940-luvun ranskalaiseen älymystökenttään, teki tänä aikana vähintään kaksi täyskäännöstä, joskin sen esittämät kysymykset pysyivät näinä kausina suhteellisen samoina. Näiden kysymysten keskiössä oli niitä kaikkia määrännyt kysymys taiteen arvosta.

Mitä väitteestä, jonka mukaan Bataillen ajattelun oli käytävä vuosien saatossa läpi moninaisia muodonmuutoksia, voidaan sitten viime kädessä johtaa oman taidehistoriallisen tutkimukseni kannalta? Kysymys on, kuten todettua, kahdesta käännöksestä. Ensimmäinen näistä toteutui Documents’n ajan päätyttyä ja sen aikana Bataille siirtyi keskelle sitä keskustelua, jossa eron filosofiat ensimmäistä kertaa myllersivät yli ranskalaisen marxilaisuuden kentän. Bataille perii tältä keskustelulta tärkeät kysymykset, joiden myötä nostaa esiin ongelman joka koskee taiteilijan suhdetta vallankumoukselliseen liikehdintään – tai yhteisöllisyyteen yleisesti ottaen – ja samalla hän omaksuu myös näiden teoreettisten ajatusten keskiöön kysymyksen taloudesta, joka esitetään siten että taiteelliset operaatiot aletaan nähdä eräänä tuhlauksen muotona. Erityisesti yhteisöllisyyden kysymys herättää kuitenkin siinä määrin skeptisyyttä – ainakin suhteessa modernin elämän ylläpitämää individualistista taiteilijanäkemystä kohtaan – että Bataille näyttää toisinaan hylkäävän taiteen jopa kokonaisuudessaan. Tai ainakin hän hylkää sen niine kaikkine muotoineen, jotka taiteelle on voitu ennalta määrätä, kaikkine käytäntöineen jotka porvarillinen yhteiskunta on voinut sille tulla antaneeksi. Joka tapauksessa Bataillen marxilainen kausi, jonka huippukohta sijoittuu 1930-luvun puoliväliin, merkitsee radikaalia epäjatkuvuutta suhteessa siihen diskurssiin, johon Documents-lehden avantgardistinen taidepolitiikka oli turvautunut.

Toinen Bataillen uran käännöksistä toteutuu jossain määrin hitaammassa tahdissa kuin edellinen, mutta on ehkä tutkielmani pääväitteiden kannalta olennaisempi. Viime kädessä siinä on kysymys juuri Bataillen uusiutuneesta suhteesta surrealistisen kentän esittämiin näkemyksiin, vaikkakin Bataillen aiemmatkin taideteoreettiset näkemykset lepäsivät paljolti surrealismin esiin nostamalla pohjalla. Tähän on tosin lisättävä, että hänen muunnelmaansa melko romanttisesta surrealismin teoriasta voitaneen pitää sen tavallisia variaatioita dionyysisempänä. Menemättä teoriaan vielä sen syvemmälle, voidaan todeta Bataillen 1940-luvun aikana omaksuneen surrealismin käsityksen runoudesta, jonka ytimenä on ajatus taiteidenvälisyydestä, ja nimenomaan taiteen käsittämisestä kokemusajattelun kautta. ”Maalaustaide on Bretonille sama asia kuin runous, eikä hänestä maalaustaidetta ole olemassa kuin sillä ehdolla että se on runoutta; siitä me olemme samaa mieltä”[1], toteaa Bataille vuonna 1948 pitämässään seminaarissa, heijastellen juuri tätä surrealistisen kentän kantamaa romanttista ajatuskulkua. Juuri nämä näkemykset Bataillea seuranneet sukupolvet tulivat tulkinnoissaan tavalla tai toisella painaneiksi syrjään, kun ne ohittivat kuvakäsityksen keskeisyyden Bataillen ajattelussa ja sen vastakkaisuuden suhteessa tekstuaaliseen rekisteriin. Huomattavin oli tietysti ns. tel quel -sukupolven tulkinta – etunenässä Jacques Derrida, Philippe Sollers ja Denis Hollier – joka näytti hylänneen tai ainakin alistaneen kuvakäsityksen sille metafyysisiin mittoihin kohotetulle periaatteelle, jota he halusivat ennemmin kutsua kirjoittamiseksi, écritureksi. [2]

Juuri runoudesta – ja ennen kaikkea kuvallisuuteen takertuneesta runoudesta – Bataille tekee 1940-luvun aikana yhden ajattelunsa kattokäsitteistä. Jo 1930-luvun alussa hän oli pyrkinyt marxilaisessa kehyksessä ajattelemaan siten, että oli todennut “runoutta voitavan pitää jopa tuhlauksen synonyyminä”[3], mutta merkintöjä oli pian seurannut epäilys taiteen maailmaa kohtaan ja sen kovasanainen syyllistäminen. Mainittakoon erikseen, että monessa yhteydessä Bataille kutsuu sitä nimenomaan maailmaksi, erilliseksi maailmaksi. Vaikka tämä edellä mainittu runouskäsitys säilyykin hänen tekstiensä kannalta olennaisen taustavaikuttajan asemassa läpi 2. maailmansodankin ajan, niin esimerkiksi hänen ensimmäisen täysimittaisen enemmässä määrin filosofisen teoksensa L’expérience intérieuren (1943) kansilehtisestä saa vielä Bataillen kirjoittamina lukea ilmeisen hapuilevan merkinnän, jonka mukaan kirja pyrkii puhumaan “runouden tuolta puolen”[4]. Pian tämän jälkeen tilanne on kuitenkin täysin toinen, sillä tulevina vuosina – siis 1940-luvun lopulla – Bataille palaa surrealismin rinnalle; tuolloin hän avoimesti eksplikoi, että André Bretonin ja surrealismin suurin ansio oli siinä tosiseikassa, että se ymmärsi antaa runoudelle kaikkein ylimmän arvon.[5] Toisin sanoen, että liikkeen ideologia saatettiin asettaa merkitsemään runouden apoteoosia.

Bataillen harjoittama runouden politiikka ei kuitenkaan ole vailla sijaiskärsijöitä. Monet sen muotoiluista – ja ennen kaikkea sen olennaisimmista muotoiluista – ovat kirjoitetut täysin Jean-Paul Sartren ajamaa kulttuuripolitiikkaa vastaan. Sartresta oli 1940-luvun aikana tullut keskeinen vaikuttaja ranskalaisen kulttuurielämän keskiössä ja merkkipaalua tässä kehityksessä näytteli erityisesti vuonna 1947 julkaistu Sartren kulttuuripoliittinen pamfletti Mitä kirjallisuus on?, jonka sivuilla Sartre oli tehnyt tiettäväksi näkemyksensä kirjallisuuden sitouttamisen, sen poliittisen sitouttamisen välttämättömyydestä ja ajanut tätä asiaa juuri proosallisuuden kannattajana. Bataillen kirjoitusten entisestään kärjistämänä kehittyi näin ranskalaisen taidemaailman keskelle kaksi vastakohtaista leiriä, joista toista ilmensi surrealistinen, toista sartrelaisen eksistentialismin läpitunkema aatemaailma; toinen tarttui proosaan ja vaati taideteoksilta sitoutumista ja poliittista mielekkyyttä, kirjoittajan turvautumista vapaisiin ja merkityksellisiin valintoihin; toinen turvautui runouteen, jonka obskurantilta kieleltä se kielsi sitoutumisen mahdollisuuden ja jonka se ajoi lähemmäs pyhän sfäärin tuntemattomia lakeuksia.

Näiden termistöjen muokkaamien sotaisten asetelmien kautta päästään lopulta käsiksi myös Bataillen 1950-luvun taidehistoriallisiin teoksiin. Bataillen tuotannosta löytyy kolme suurempaa taidehistoriallista työtä ja lukuisia tutkimuskirjallisuuskritiikkejä ja esitelmiä. Suuremmista teoksista kaksi ensimmäistä tulivat Skira-kustantamon toimesta julkaistuiksi vuonna 1955. Toinen niistä käsitteli Lascaux’n esihistoriallisia luolamaalauksia, jotka olivat tulleet löydetyiksi vuonna 1940 Robot-nimisen koiran ja kolmen lapsen toimesta ja tulleet sen jälkeen ranskalaiselle valtaväestölle nopeasti tunnetuiksi, jopa muodostuneet osaksi ranskalaista kansallisidentiteettiä. Toinen taas oli esseemuotoinen elämäkerrallinen tutkielma Édouard Manet’n taiteesta, jonka keskeinen anti oli kuitenkin ennemmin makro- kuin mikrohistoriallinen, joskin tutkielma tuli myös paikantaneeksi niin kutsutun Manet’n metodin, jolla taiteilija oli lähestynyt erityisesti 1860-luvun maalauksissaan uusia läpitunkemattomia merkitysviidakoita. Jälkimmäisen puolesta Bataille näyttääkin perinteisemmänkin taidehistoriatutkimuksen edelläkävijältä, sillä tämä metodi on saanut laajempaa Manet-tutkijoiden huomiota vasta 1980-luvun aikana, jolloin mm. Michael Fried ja Jean Clay julkaisivat kattavat kirjoituksensa aiheesta.[6] Bataillella oli metodin paikantamisessa ollut paljolti kuitenkin kysymys myös historiografisista linjauksista, jotka pyrkivät kommentoimaan modernin aikakauden alkua ja vastaamaan niihin teorioihin, joiden mukaan modernin taiteen mieli oli tavalla tai toisella löydettävissä vapaan ja itsetietoisen taiteen määritelmästä. Kritiikin kohteeksi joutuivat ennen kaikkea hegeliläiset tai André Malraux’n teosten kaltaiset itsetietoiseen moderniin taiteeseen turvanneet näkökulmat[7], joiden virheellisyys Bataillen tulkinnan mukaan löytyi siitä käsityksestä “ettei taideteosten kykyä riuhtaista itsensä irti toiminnallisuuden maailmasta voida objektiivisesti erottaa viettelyksestä, joka on sen olemassaolon mieli”[8].

Mihin runollisen viettelyksen jumalallistaminen sitten kiinnittyy? 1930-luvun puolivälistä lähtien Bataille oli tuntenut erityistä vetoa hegeliläisyyttä kohtaan, joskin ristiriitaisin tuntein. Varsinaiseksi kiistakapulaksi tälle rintamalle asettui kysymys historian lopusta, jonka L’École des hautes étudesissa 1930-luvun aikana luennoinut Alexandre Kojève oli asettanut vaikutusvaltaisen, joskin epäortodoksisen Hegel-tulkintansa taustalle. Historian loppu merkitsi kojèvelaisittain itsetietoisuuden täyttymistä ja sitä kautta modernin aikakauden alkua sekä modernin aikakauden määrittymistä juuri itsetietoisuuden täyttymisen kautta. Samalla historian loppu olisi mahdollistanut tieteellisen puheen kaikkitietävyyden, sen täysimääräisen validiteetin. Tätä Bataille ei voinut hyväksyä varauksetta, vaikka olikin pakotettu tunnustamaan kuinka hän koki Hegelin painon harteillaan.

Asiasta seurasi koko se ristiriitaisuus, joka leimaa Bataillen myöhäisten taidekirjoitusten dualistisia strategioita. Millä paeta kaikkitietävyyttä, millä luoda metodinen sokeus jos onkin niin, että historian loppu ja “absoluuttinen tieto käy yksiin ei-tiedon kanssa”[9], kuten Bataille Hegeliä analysoidessaan toteaa?  On tuskin liikaa sanottu että näiden kysymysten myötä hiljaisuudesta, sen ristiriitaisuudesta ja ylenpalttisuudesta, tulee Bataillen teoksissa näin etsityn runollisen viettelyksen kuva. Toisin sanoen hiljaisuudesta ja puheeseen työntyvästä katkoksesta tulee siis puheen olemassaolon mieli, sen päämäärä. Tätä heijastelevat jo Bataillen sodanaikaiset teokset aforistisen muotonsa kautta, mutta toden teolla tämä jopa formalistisiin mittoihin viety väite alkaa tehdä työtään Bataillen taidekirjoituksissa. Niissä toteutuu äärimmäisen dualismin pohjalta rakennettu kontrapunkti, johon kuvat ja niistä tehdyt projektiot päätyvät.

Jo Lascaux-kirjassaan Bataille näyttää vihjaavan, että syy kuvista puhumiseen ylipäätään on löytynyt siitä totuudesta, että niiden tekijöistä, puhumattakaan niiden tekijöiden intentioista, on ollut mahdotonta tietää mitään pitävää. Siinäpä historiankirjoituksen strategia, joka on erityisen näkyvä Bataillen taidehistoriallisessa joutsenlaulussa, vuoden 1961 Les larmes d’Éros’ssa. Teoksen aiheina ovat hiljaisuus, kuolema ja erotiikka sellaisinaan kuin taiteen historia on ne meille tullut esittäneiksi, tiiviiksi kehittyneissä symbolisissa yhteyksissään. Kirja on tosin ennemminkin eräänlainen filosofinen kommentaari, joka antaa kuvien kertoa omaa karua kieltään ja joka lopultakin jättää täysin kommentoimatta kuvia, ja jopa kertoo tarkoituksellisesti jättävänsä kuvien viestit omilleen, vaille tukevaa perustaa, kun se pysähtyy niiden kaksinaisen häilyvyyden äärelle.

Les larmes d’Éros onkin ehkä kaikkein näkyvin osoitus Bataillen taide- ja usein muitakin kirjoituksia kannattelevasta keskeisestä strategiasta, jonka perusteiden metsästämisestä olen tehnyt viime kädessä työni pääasiallisen kohteen. Kyse on eräänlaisista kontrapunktisista merkityksenrakennuksen strategioista, joka useimmiten tarkoittaa, ainakin taidekirjoitusten osalta, kuvan ja tekstin välistä kontrapunktia – tekstin, erityisesti filosofisen tekstin, riittämättömyyttä suhteessa kuvan ylenpalttiseen merkityspaljouteen. Ja samalla tavoin: historiallisen projektion sovittamattomuutta jatkuvuuden periaatteeseen.

Oletan, että tämän kontrapunktin mieli piili sen osapuolten välisessä katkoksessa, konkreettisessa sovittamattomuudessa ja epäjatkuvuudessa, joka Roland Barthes’n ilmaisua käyttääkseni todisti eräänlaisesta “rakkaudellisesta rytmistä”[10], ja ehkä jopa kärsimättömyydestä, joka oli osoitus siitä, että tutkijan tiedon mitta oli tullut täyteen. Bataillen taidekirjoitukset ja historiografiset vaateet voidaan siten kaikessa ristiriitaisuudessaan ja kaikessa pyrkimyksessään kaihtaa lopullisia vastauksia nähdä asuttamansa hegelomarxilaisen diskurssin oireiden päättämättömänä näytteillepanona. Mutta tästä myös seurasi, että ainakin pääosin bataillelainen diskurssi tuli monien tälle kentälle päätyneiden tavoin palauttaneeksi ihmisyyden työn ja yhteisöllisesti rakentavan kielen periaatteeseen, vaikkakin toisinaan pyrkiäkseen sille vastakohtaiseen asemaan. Siten runollisuudelle ja kuvallisuudelle jäi tilaa ainoastaan sen ulkopuolella: fetissinä, eläimyytenä, hiljaisuutena, valheena. Joka tapauksessa: historian ylijäämänä.

Perustutkimus kuuluu tiedepolitiikan keskeiseen sanastoon. Perustutkimukseen viitataan niin tieteenalojen ja niiden toimintojen esittelyissä kuin yleisemmin tieteen tilasta käydyissä akateemisissa, poliittisissa ja yhteiskunnallisissa keskusteluissa. Tiedepoliittisesta retoriikasta syntyy helposti mielikuva, että perustutkimuksen käsitteen sisällöistä ollaan tieteenaloilla yksimielisiä ja kaikki tietävät, mitä perustutkimuksella oikein tarkoitetaan. Perustutkimuksen vastapariksi tiedepoliittisissa keskusteluissa hahmottuu soveltavan tutkimuksen käsite, jota sitäkin käytetään ongelmitta – ja sen rooli tuntuu olevan kovin erilainen eri tieteenaloilla.

Millaisiin tutkimuksen tekemisen lähtökohtiin perus- ja soveltavan tutkimuksen käsitteet kiinnittyvät? Perustutkimus määritellään usein tutkimukseksi, jonka pyrkimyksenä on tieteenalan perustavanlaatuisen uuden tiedon tuottaminen. Sen lähtökohtana on tieteenalan empirian tarkastelu ja siihen liittyvän tiedon koonti ja teoretisointi. Soveltava tutkimus hyödyntää perustutkimuksen tuottamaa tietoa, järjestää ja käsittelee sitä ja pyrkii siirtämään tutkimuksen tuloksia käytäntöön tuottamalla erilaisia sovelluksia. Soveltavan tutkimuksen käsite kiinnittyy siten käytön ja hyödyn näkökulmiin.

Viime vuosien kotimaisessa tiedekeskustelussa perus- ja soveltavan tutkimuksen vastakkainasettelua on pyritty liudentamaan. Tutkimuksen jaottelu kyseisten kategorioiden mukaan on koettu hankalaksi tai turhaksi. Käsitteiden käyttöön liittyy kuitenkin paradoksi, kuten Reijo Miettinen ja Juha Tuunainen artikkelissaan ’Perus- ja soveltava tutkimus tiedepolitiikan luokittelukategorioina ja retorisina resursseina’ (Tiedepolitiikka 2/2010: 7–16) huomauttavat: jaottelua perus- ja soveltavaan tutkimukseen käytetään yleisesti edelleen, vaikka tieteen historioitsijat ja tiedepolitiikan tutkijat ovat kritisoineet jaottelun perusteita jo 1960-luvulta lähtien.

Miten perus- ja soveltavan tutkimuksen käsitteitä voidaan soveltaa taidehistorian tieteenalaan? Onko taidehistorian tutkimus luonteeltaan lähtökohtaisesti perustutkimusta ja tehdäänkö taidehistorian piirissä ylipäänsä lainkaan soveltavaa tutkimusta? Onko tietyntyyppinen taidehistorian tutkimus enemmän perustutkimusta kuin jonkin toisenlainen? Hahmottuuko taidehistorian alalla perustutkimuksen vastapariksi jokin muu kuin soveltava tutkimus? Vai tulisiko soveltavan tutkimuksen käsite ymmärtää taidehistorian piirissä ’soveltaen’ kiinnittämättä sitä käytäntöön soveltamiseen tai käytännön hyödyn näkökulmaan? Entä tehdäänkö taidehistorian alalla huippututkimusta ja jos tehdään, miten se määrittyy? Kenties taidehistorian tutkimuksen kenttä hahmottuu muunlaisten jaottelujen kautta – kuten esimerkiksi tutkimusta tuottavien instituutioiden kautta. Taidehistorian tutkimusta tuottavat sekä museot että yliopistot. Eroaako ’museotutkimus’ ja ’yliopistotutkimus’ painopisteiltään ja lähtökohdiltaan toisistaan? Hahmottuuko museoissa tehty tutkimus enemmän taidehistorian perustutkimukseksi ja vastaavasti yliopistoissa tehty tutkimus enemmän akateemiseksi ja teoreettiseksi ’jatkotutkimukseksi’? Mikäli taidehistorian tutkimuksen kenttää hahmotetaan tällaisesta instituutionäkökulmasta, perustutkimuksen käsitteeseen tullee liitetyksi myös arvottavia merkityksiä.

Tahitin tässä numerossa ilmestyy Anna-Kaisa Rastenbergerin artikkeli ’Sukupolvien tekeminen suomalaisessa valokuvataidekoulutuksessa 1990-luvun alussa’. Artikkelin aineisto pohjautuu ’Pohjan tähdet – Suomalaisen valokuva- ja videotaiteen kansainvälistyminen’ -hankkeessa toteutettuun 20 valokuvataiteen kentän toimijan ja asiantuntijan haastatteluun. Arkistosta ja kentältä -osiossa Helena Lonkila ja Johanna Miettinen esittelevät Syvällä sydänmaassa -näyttelyä ja siihen liittyvää tutkimusta, jossa Lonkila on seurannut ja dokumentoinut Yrjö Blomstedtin ja Victor Sucksdorffin matkoja Kainuussa. Samassa osiossa Fred Andersson esittelee taidekritiikkiin ja ’kansallisen’ ideaan kohdistuvaa tutkimushanketta. Tahitin tässä numerossa julkaistaan kolme kirja-arvostelua. Hanna Pirinen arvioi Albertus Pictoria ja hänen tuotantoaan käsittelevän laajan ruotsalaisen tutkimushankkeen tuottamia julkaisuja. Tuija Hautala-Hirviojan kirja-arvostelun kohteena on Jari Martikaisen taidehistorian väitöskirja, jonka fokus – taidehistorian opetus ammatillisessa tutkinnossa – asettuu taidehistorian, kasvatustieteen ja taidekasvatuksen rajapinnoille. Elisa Heinämäki arvioi Roni Grénin taidehistorian väitöskirjan Georges Bataillen taidetta koskevasta ajattelusta. Tahitin tässä numerossa julkaistaan myös kolme lektiota: Johanna Ruohosen julkista maalausta ja julkisen tilan taidetta käsittelevän taidehistorian väitöksen lektio, Mari Pienimäen valokuvagenreä ja medialukutaitoa käsittelevän nykykulttuurin tutkimuksen väitöksen lektio ja Perti Kaverman häiriötä ja hiljaisuutta nykytaiteessa tarkastelevan kuvataiteen väitöksen lektio. Miten Tahitin tässä numerossa esillä olevat tutkimukset sijoittuvat suhteessa taidehistorian perustutkimuksen ja soveltavan tutkimuksen käsitteisiin?

Taidehistorian tieteenala on kohdannut merkittäviä muutoksia kuluneiden kolmenkymmenen vuoden aikana. Taidehistoria on ollut ja on toki edelleen muiden tieteenalojen tavoin liikkeessä. Liikkeen myötä taidehistoria on muuttunut yhä avoimemmaksi, joustavammaksi ja refleksiivisemmäksi suhteessa muiden tieteenalojen tietoon, teorioihin ja menetelmiin. Voisi olettaa että myös käsitys perustutkimuksesta on muuttunut taidehistorian tieteenalan muuttuessa. Kuluneina vuosina taidehistorioitsijat ovat sopeutuneet (tai alan tutkijoiden on ollut pakko sopeutua) tiedepolitiikan muuttuneisiin painopisteisiin ja toimintakehyksiin. Moni- ja poikkitieteisyydestä on tullut tieteellisen tutkimuksen arkipäivää. Esimerkiksi Suomen Akatemialta hankerahoitusta hakevat tutkijat ohjeistetaan nykyisin ”laatimaan kunnianhimoisia, uusiin tieteellisiin läpimurtoihin tähtääviä ja tieteenalarajat ylittäviä tutkimussuunnitelmia” (Hakuilmoitus 2012). Voidaanko kyseinen painotus nähdä uhkana tieteenalojen perustutkimukselle? Suomen Akatemialta rahoitusta hakevien tutkijoiden on lisäksi pakko pohtia tutkimuksensa tulosten sovellettavuutta, hyödyntämismahdollisuuksia ja yhteiskunnallista vaikuttavuutta, sillä Akatemia ohjeistaa hakijoita pohtimaan näitä seikkoja tutkimussuunnitelmissa.

Tiedepoliittisessa keskustelussa on viime vuosina esitetty huolestuneita kommentteja perustutkimuksen asemasta nykyisissä poliittisissa linjauksissa, joissa tutkimustulosten sovellettavuuden ja taloudellisen hyödynnettävyyden näkökulma on voimistunut. Esimerkiksi tutkimus- ja innovaationeuvoston vuosiksi 2011–2015 laatiman Tutkimus- ja innovaatiopoliittisen linjauksen mukaan tämänhetkinen ”tutkimustulosten käytäntöön siirtäminen ei ole niin tuloksellista kuin se voisi olla” (s. 29) ja ”osaamisen ja tutkimustulosten käytäntöön siirtämisessä on runsaasti parannettavaa” (s. 30). Professoriliiton puheenjohtaja Maarit Valon mukaan tällaisten linjausten vaarana on tutkimuksen taloudellisen hyödynnettävyyden korostuminen, joka ei hänen mukaansa kuitenkaan sovi perustutkimuksen arviointikriteeriksi (Liisa Tanninen, Perustutkimuksen arvo ei tule sovellettavuudesta, julkaistu 1.3.2011). Paradoksaalisesti myös perustutkimushankkeita on kuitenkin perusteltava esimerkiksi juuri Suomen Akatemialle sovellettavuuden ja hyödynnettävyyden retoriikalla.

Mistä perus- ja soveltavan tutkimuksen käsitteissä on tiedepoliittisessa keskustelussa lopulta kyse? Jos perustutkimuksen käsitteen merkitykset vaihtelevat eri tieteenaloilla tai sen sisällöt jäävät tieteenalojen piirissä hämäriksi, mihin perustutkimukseen viittaamisella tiedepoliittisissa keskusteluissa oikein pyritään? Reijo Miettisen ja Juha Tuunaisen edellä mainittu artikkeli tarjoaa kysymyksiin vastauksen:

    ”Nähdäksemme käsitteen käyttö onkin parasta ymmärtää retorisena resurssina, jolla pyritään vaikuttamaan harjoitetun politiikan suuntaan. Kun siis esimerkiksi akateemisen yhteisön jäsenet korostavat perustutkimuksen rahoituksen tarpeellisuutta, he eivät niinkään ota kantaa ’puhtaan tieteen’ tai totuuden itseisarvoisen tavoittelun puolesta vaan puhuvat korkeatasoisen ja pitkäjänteisen tieteellisen tutkimuksen edellytysten turvaamisesta, olivat sen perimmäiset motiivit ja tarkoitusperät mitkä hyvänsä.” (s. 14.)

Perustutkimuksen käsite kiinnittyy siis keskusteluun tutkimuksen taloudellisesta perustasta: perustutkimuksen argumentoidaan tarvitsevan vakaan perusrahoituksen.

Tämä artikkeli käsittelee valokuvataiteen opetuksen kansainvälistämispyrkimyksiä 1990-luvun alun Suomessa. Parinkymmenen vuoden takainen valokuvakoulutus ei ehkä tunnu kaikkein kuumottavimmalta aiheelta, mutta tarkemmin katsottuna erilaisten taiteilijakäsitysten ja taiteen tekemisen tapojen kamppailu näyttäytyy lähes jännitysnäytelmänä. Eikä vähiten siksi, että artikkelin aineistona on elävien valokuvataiteen toimijoiden haastattelut. Artikkeli korostaa haastatteluaineistojen merkitystä lähitaidehistorian tutkimuksessa, kuitenkin siten että haastattelut paikannetaan kyseessä olevan ajan julkiseen keskusteluun.

Tavoitteeni tässä artikkelissa on testata, miten sukupolven käsite toimii lähitaidehistorian rakentamisen välineenä. Esitän artikkelissani, että kyseisen ajan valokuvataiteen koulutuksen tavoitteita ja erilaisia käsityksiä valokuvataiteilijuudesta voi yrittää ymmärtää sukupolvierontekojen kautta. Samalla tuotetaan käsityksiä valokuvataiteen sukupolvista. Seuraan artikkelissani Pierre Bourdieun ajatusta, että sukupolvi on kamppailukäsite ja sukupolvet usein syntyvät koulutusjärjestelmässä. Tämä korostuu kirjoitettaessa 1990-luvun alun historiaa, koska tuolloin valokuvataiteen kenttä eli vakiintumisen kautta ja koulutuksen avulla määriteltiin kentän rajoja. Sukupolvierontekoa hyödynnettiin myös värivalokuvan hyväksymisessä taiteeksi. Värivalokuvaus esitettiin uuden sukupolven asiana, vaikka kyseessä oli yhtä lailla valokuvataiteen oppilaitoksissa kytenyt kamppailu uuden ilmaisumuodon hallinnasta ja oikeasta tavasta tehdä valokuvataidetta.

Artikkeli perustuu suomalaisen valokuvataiteen toimijoiden haastatteluihin, jotka teimme taiteensosiologi Sari Karttusen kanssa vuosina 2006-2012.[1] Haastattelujen tavoitteena oli selvittää käsityksiä suomalaisen valokuvataiteen viime vuosikymmenten kansainvälistymisprosessista osana Suomen Akatemian rahoittamaa tutkimushanketta Pohjan tähdet – Suomalaisen valokuva- ja videotaiteen kansainvälistyminen.[2]

Haastattelut ovat aineistoa, joka on tuotettu tutkijoiden aloitteesta. Siitä huolimatta niiden avulla hankittu tieto syntyy kiinteässä vuorovaikutuksessa haastateltavan ja haastattelijan välillä. Perinteisesti haastattelutilanteessa haastateltavan ja haastattelijan roolien on ajateltu pysyvän suhteellisen vakaina riippumatta siitä, kuinka niitä haastetaan ja kyseenalaistetaan tilanteen edetessä. Haastattelija pysyy tiedon hankkijana ja haastateltava tiedon antajana.[3] Tätä ennakko-oletusta on sekä sukupuolentutkimuksen että viime vuosikymmenenä myös yhteiskuntatieteiden piirissä usein kritisoitu. Sekä Sari Karttunen että minä olemme toimineet valokuvataiteen kentällä erilaisissa asemissa, joten haastatteluissamme emme edes pyrkineet pitämään yllä illuusiota neutraaleista haastattelijoista. Tutkijoilla ja historiankirjoittajilla on ollut erityinen rooli viime vuosikymmenten valokuvataiteen kentällä, sillä tutkimus on ollut keskeinen tekijä valokuvataiteen legitimaatiossa 1970-luvulta lähtien.[4]

Tiedostin haastatteluprosessin kuluessa, että hallitsemamme kansainvälistymistieto ja toimintamme kentän määrittelijöinä samalla kentällä haastateltavien kanssa antoi meille tiedon tuomaa valtaa suhteessa haastateltaviin. Siksi omista intresseistä puhuminen tuntui tärkeältä haastattelutilanteessa. Haastattelutapaamme voi kutsua keskustelevaksi haastattelutyyliksi.[5] Keskustelevassa tyylissä puheenaiheiden valinnan dynamiikka oli näkyvämpi, koska haastattelijat sanoivat ääneen kiinnostuksen kohteitaan. Vaikka haastateltaville oli annettu etukäteen lista haastattelun kysymyksistä ja teemoista, keskustelullinen tapa vaikutti siihen, että haastateltava saattoi itse olla päättämässä siitä, mikä on olennaista tietoa aiheesta, olla vastaamatta joihinkin kysymyksiin tai painottaa toisia. Välillä haastateltavat kysyivät meiltä, keskustelimme keskenämme, ehdotimme tai kyseenalaistimme haastateltavan lausumia, ja he meidän. Roolien häilyminen sai minut haastattelijana tiedostamaan ja pohtimaan myös omaa paikkaani kyseisessä haastattelussa, sekä pitämään mielessä ennakkokäsityksiäni, fokuksiani ja asenteitani myös muiden haastateltavien kohdalla. Vasta aineistoa lukiessani tajusin, että olin tiedostamattani – toisaalta puheliaisuuteni takia, toisaalta koska en halunnut ”leikkiä haastattelijaa” – asettanut haastattelija-roolini ihanteeksi haastattelukirjallisuuden keskeisenä teemana kulkevan ajatuksen paikantuneesta tiedosta[6].

Haastattelun tuottama tieto on aina kaksijakoista: yhtäältä se heijastelee haastattelutilanteen ulkopuolista todellisuutta ja tuottaa tietoa maailmasta ja asiasta, jota haastattelu käsittelee. Toisaalta haastateltavat ovat kokevia subjekteja, jotka haastattelutilanteessa rakentavat sosiaalista todellisuuttaan ja käsitystään asioista. Siksi haastattelutilanne ei koskaan tuota haastateltavien ”puhtaita” kokemuksia, vaan kertomukset tulee asettaa yhtäältä suhteeseen sen kanssa, mitä haastateltava olettaa haastattelijan ajattelevan ja toisaalta kulttuuriseen tarinaan eli siihen, millaisen historian haastateltava itse ”kirjoittaa” menneisyydelle.[7] Haastatteluja lukiessani kävi ilmeiseksi, että haastateltavat usein kuvittelivat puheelleen paljon haastattelijoita laajemman yleisön. He kertoivat kokemuksiaan kuvitteelliselle yleisölle, jota me Karttusen kanssa edustimme tai joihin meidän tutkimuksellamme heidän arvionsa mukaan oli vaikutusta. Lähihistorian tutkimus kertoo myös tutkijan yhteiskunnalliseen rooliin liittyvistä käsityksistä. Usein koin, että tutkijalle soviteltiin rehabilitoijan ja historian oikaisijan viittaa. Joskus haastateltava ilmaisi pettymyksensä historiankirjoitukseen ja joko suorasanaisesti tai rivien välistä ehdotti, että tutkija korjaisi tilanteen. Yhteiskuntatieteellisiä lähestymistapoja sisältävässä taiteen lähihistorian tutkimuksessa tutkija pyrkii teosten tulkitsemisen ohella, tai sen sijaan, luomaan kokonaiskuvaa taiteeseen liittyvistä ilmiöistä. Tavoitteena on rekonstruktio taidekentän vaikutus- ja valtasuhteista kuitenkin niin, että tutkittavat asiat samalla pysyisivät kiinni niiden sosiaalisissa konteksteissa. Ajatus sukupolvi-käsitteen hyödyntämisestä ja siihen liittyvistä määrittelyistä nousi haastatteluaineistosta. Haastattelut saivat minut pohtimaan, millä tavoin sukupolviin liittyvät luokittelukamppailut voivat toimia myös lähihistoriankirjoituksen apuna. Aineiston lukeminen nosti esiin tilanteita ja kokemuksia, joista haastateltavat puhuivat sukupolvien vaihtuvuuden, uutuuden, murroksen tai muutoksen termein. Esimerkiksi oman taiteensa markkinoinnista puhuessaan eräs haastatelluista sanoi: ”Mä oon niin hirveen eri sukupolvea, että en ymmärrä sitä. Tai itse en voisi tehdä sellasta, mutta ymmärrän kyllä että se on käyttökelpoista.”

Miten valokuvataiteen kentän sukupolvien luokittelu ja kamppailut oikeasta tavasta tehdä valokuvataidetta sitten liittyivät toisiinsa? Tarkastelen asiaa rajatun tapaustutkimuksen kautta. Esitän, että 1990-luvun alussa valokuvataiteen koulutuksen kansainvälistymispyrkimyksiä, muuttuvaa käsitystä valokuvataiteilijuudesta sekä värin käyttöä valokuvataiteessa pyrittiin ymmärtämään myös sukupolvierontekojen kautta. Sukupolvi oli kamppailukäsite, jossa sukupolveksi määrittäminen oli mittelyn tulos.

Sukupolven käsitteestä ja sen yhteiskunnallisesta merkityksestä on viime vuosikymmenininä yhteiskuntatieteissä keskusteltu paljon. Nykyaikana edelleen vaikuttavat keskeisimmät sukupolviteoriat kehiteltiin maailmansotien välillä. Tunnetuin niistä on Karl Mannheimin Das Problem der Generationen -artikkeli vuodelta 1928 (engl. 1952).[8]  Klassikkotekstiksi nousseessa esseessä Mannheim laajentaa Karl Marxin käyttämän luokan käsitteen koskemaan sukupolvia osoittaakseen niiden sosiologisen merkityksen ja niiden suhteen erilaisten ryhmien muodostumiseen. Tekstissään Mannheim arvostelee sitä, että sukupolven käsite on useimmiten liitetty ainoastaan toisiaan seuraaviin kronologisiin ikäkausiin tai biologisiin – perheen ja suvun sisäisiin – sukupolviin. Mannheim esitti, että sukupolvien määrittämisessä on keskeistä, että jaettujen olosuhteiden tai yhdistävän kokemuksen kautta joku ryhmä kehittää yhteenkuuluvuuden tunteen. Luokkaeroja ja sosiaalisia eroja tärkeämpi on siis jaettu tietoisuus kuulumisesta tähän (ikä)ryhmään.[9] Määrittelyn selkeyden vuoksi sukupolvikeskustelussa yleensä erotetaankin käsitteet kohortti ja sukupolvi. Kohortti tarkoittaa ihmisjoukkoa, joita yhdistää syntyminen samaan aikaan. Sen vuoksi he periaatteellisella tasolla jakavat samat mahdollisuudet tietyssä ajassa ja historiallisessa tilanteessa. Mannheimilaista sukupolvea puolestaan voidaan kutsua kohortiksi, jolle jostain syystä syntyy kollektiivinen identiteetti ja sitä myöten mahdollisuus yhteiskunnalliseksi muutosvoimaksi.[10]

Viime vuosikymmeninä sukupolven käsitettä on yhä enemmän tutkittu kulttuurin näkökulmasta. Myös yhteisen kokemuksen määrittelyn ongelmallisuus on huomioitu.[11]  Tässä artikkelissa käyttämäni sukupolvi-käsitteen määrittely ei perustu joukkoon kuulumisen kokemukseen. Useimmiten haastatteluissa oli kyse käsityksistä, joita jonkun muun kuin omaksi koetun sukupolven nähtiin edustavan. Haastatteluaineisto osoitti, että sukupolvet muotoutuvat siinä vaiheessa, kun joku asettuu edustamaan tiettyä sukupolvea tai ilmoittaa, että hän ei ainakaan kuulu tietyllä tavalla määriteltyyn sukupolveen. Sukupolven käsitettä lähestytään siis diskursiivisena käytäntönä, jonka määrittelystä käydään neuvotteluja ja kamppailuja. Michael Corstenin mukaan voidaan puhua erityisistä sukupolvidiskursseista. Jopa kokemuksiin ja muistamiseen pohjautuvina joukkoina sukupolvet näyttäytyvät kielellisten käytäntöjen ja diskurssien välityksellä.[12] Niinkin arkisilta kuulostavat asiat kuin tapa puhua värivalokuvauksesta, kansainvälisestä näyttelytoiminnasta tai valokuvataiteilijuudesta voivat paljastaa merkityserot, jotka nousevat edustamaan sukupolvieroja. Valokuvataiteen rajatulla kentällä sukupolvi-käsitteen avulla toimijat saattoivat määritellä käsityksiään valokuvataiteesta ja -taiteilijuudesta. Määrittelemällä puhetapoja, tapahtumia tai kokemuksia, joiden kerrotaan yhdistävän tiettynä aikana eläneitä ihmisiä, tehdään valintoja ja ulossulkemisia. Valokuvataiteen yhteydessä on puhuttu esimerkiksi 70-lukulaisuudesta, naisvalokuvataiteilijoiden ensimmäisestä sukupolvesta tai Helsinki School -sukupolvesta. Tällöin tietyn, hyvinkin rajatun ihmisryhmän tapa puhua koetusta ajasta on ulotettu edustamaan monen muun tuon ajan ihmisen kokemuksia. Sukupolvikäsite on aina tarjonnut elitistisen viitekehyksen, jolla sukupolvikokemuksia määrittelevät henkilöt samalla valitsevat mitä pidetään kertaamisen ja muistamisen arvoisena.[13]

Käytän tässä artikkelissa sukupolvitermiä siis kamppailuterminä, joka pohjaa Pierre Bourdieun käsitykseen ryhmien muotoutumisesta ja siihen kuuluvasta kamppailusta.[14] Muutenkin bourdieulainen tapa nähdä yhteiskunta erilaisten määrittelyjen ja luokittelujen toiminnallisina kenttinä eroaa mannheimilaisesta sukupolvikäsityksestä.[15] David Swartzin mukaan Bourdieun tapa lähestyä ryhmien muodostumista on osa durkheimilaista perinnettä, jossa yhteiskuntaryhmät ovat toimijoiden dynaamisia kamppailutiloja. Symboliset ja sosiaaliset määrittelyt tuottavat myös yhteiskunnallisia rakenteita. Enemmän kuin ryhmien sisäisen kiinteyden ja keskinäisen solidaarisuuden vahvistamiseen keskitytään siihen, miten kiinteyttä ja solidaarisuutta tuotetaan ja pidetään yllä jatkuvassa uudelleenmäärittelyn tilassa.[16]  Käsitellessään mannheimilaisen ja bourdieulaisen sukupolvikäsityksen[17] suhdetta Semi Purhonen ehdottaa sukupolvikäsitteen uudistamista sekä Bourdieun luokitustaisteluiden että representaation teemojen avulla[18]. Luokituskamppailut voivat myös Purhosen mukaan auttaa ymmärtämään sukupolven käsitettä dynaamisena ja diskursiivisena. Sen sijaan, että huolehditaan siitä miten sukupolvi pysyy kiinteänä, käsitellään sitä miten sukupolvi konstruoidaan ja ylläpidetään tilanteissa, joita alituisesti luonnehtivat kamppailu ja konflikti. Bourdieun mukaan sukupolvien välinen kamppailu on eräs tekijä, joka voi selittää yhteiskunnan kentillä tapahtuvia muutoksia. Esimerkiksi taiteen kentän sukupolvien muotoutumisessa Bourdieu piti tärkeämpänä kuin toimijan ikää, sitä kuinka kauan tämä on kentällä toiminut.[20] Kenttäkohtaisten sukupolvien – Bourdieu käyttää esimerkkeinä mm. taiteen kenttää ja yliopistomaailmaa, itse tarkastelen suomalaisen valokuvataiteen kenttää – yhteydessä voidaan puhua vanhat sukupolvet ja järjestykset haastavasta uudesta sukupolvesta. Tällöin kamppailu käydään uuden ja vanhan – poliittista, kulttuurista tai taloudellista määrittelyvaltaa pitävän – sukupolven välillä. Tämän artikkelin kannalta erityisen kiinnostava on Bourdieun väite, että sukupolvet syntyvät koulutusjärjestelmässä: kyse ei ole välttämättä ollenkaan ikäryhmästä, vaan siitä että koulutusjärjestelmä luo yhteisiä intressejä ja siellä syntyvät myös ikäluokkien väliset intressiristiriidat. Tapaustutkimukseni kohdistaakin huomion yhteen valokuvataiteen koulutuksen ympärillä Suomessa käytyyn sukupolvenmäärittelykamppailuun.

Tämän artikkelin käsittelemät tapahtumat ajoittuvat suomalaisen valokuvataiteen nk. legitimoitumisen kauteen, aikaan 1980-luvulta 1990-luvun puoleenväliin. Marjatta Tikkanen on esittänyt, että 1970-luku oli valokuvataiteen kentän rakentamisen kautta, jota seurasi valokuvaa taiteena kiinteyttävä ja legitimoiva kausi. Tätä sukupolvea on myöhemmin muisteltu sukupolvena, joka arvosti valokuvataiteen koulutusta, omistautui taiteelliselle työlle eikä pitänyt valokuvien myyntitoimintaa tavoiteltavana.[21] Valokuvataiteilijoiden koulutuksen laajeneminen ja uudelleenorganisointi 1980-luvulla vakautti valokuvataiteen kenttää ja edisti valokuvan asemaa taiteena. Koulutuksen keskeiset paikat olivat Taideteollinen korkeakoulu (nyk. Aalto-yliopisto) ja Lahden taide- ja käsiteollinen oppilaitos (nyk. Lahden ammattikorkeakoulu). Taideteollisessa korkeakoulussa, joka Suomessa on antanut valokuva-alan korkeinta koulutusta siitä lähtien kun se vuonna 1973 sai korkeakoulun statuksen ja valokuvaus itsenäisen pääaineen aseman, oli 1980-luvulta asti myös mahdollista suorittaa tohtorin tutkinto valokuvataiteessa.[22] Valokuvataiteen koulutuksen arvostuksen kasvu lisäsi opiskelijamääriä ja oppilaitokset tuottivat 1980-luvulla ennenkokemattoman määrän koulutettuja valokuvaajia, joista yhä useampi hakeutui taiteen piiriin.[23] Niinpä valokuvataiteen esikuvia ja oikeita tekotapoja määriteltiin yhä enemmän koulutuslaitoksissa. 1980-luvulla opetus kansainvälistyi Suomen ulkopuolelta tulevien luennoitsijoiden ja kurssien vetäjien ansiosta. Suomalaisissa valokuvaoppilaitoksissa vierailleista valokuvaajista haastatteluissa mainittiin mm. Diana Blok, Alfredo Jaar, Rosy Martin, Arno Rafael Minkkinen ja Martin Parr.

Haastatteluaineiston mukaan koulutus on ollut keskeinen tekijä myös valokuvataiteen viime vuosien kansainvälistymisessä. ”Jos Suomessa ei olis ollu tän kaltaista koulutusta niin ei suomalainen valokuvataide ja valokuvataiteen koulutus tietenkään olis tunnettua maailmalla”, arvioi valokuvaaja Tuovi Hippeläinen.[24] Koulutus myös tuki 1990-luvun puolesta välistä alkanutta kansainvälistymisen kaudeksi kutsuttua kautta.[25] 1990-luvun puolen välin jälkeen valokuvataiteen kentällä huomiota on herättänyt sukupolvi, jota määrittää opiskeluaikana syntynyt tapa nähdä kansainvälinen kenttä joko ensisijaisena tai yhtä luontevana toimintakenttänä kuin kotimainen, rationaalinen suhtautuminen valokuvien myyntiin ja myyntitoiminnan irrottaminen omasta taiteilijaidentiteetistä.     oli miltei sota.
    Jyrki Parantainen, 2007

1990-luvun alussa Taideteollisen korkeakoulun valokuvataiteen laitoksella tehtiin erityisen voimakas panostus kansainväliseen opetukseen. Korkeakoulun johto halusi kansainvälistä opettajakuntaa kansainvälisten valokuvakoulujen mallin mukaan. ”Keskustelu paranee ja työmoraali nousee, kun saadaan tuntumaa siihen, mitä muualla tapahtuu”, kuvallisen viestinnän osaston johtaja Sakari Sunila perusteli vuonna 1991 Helsingin Sanomissa kansainvälisten opettajien tuomien vaikutteiden merkitystä.[26] 1990 Valokuvataiteen laitokselle valittiin vierailevaksi professoriksi brittiläinen Martin Parr ja seuraavana vuonna apulaisprofessoriksi Parrin rinnalle amerikansuomalainen Arno Rafael Minkkinen.[27] Kansainvälisten vieraiden vaikutus levisi myös koulun ulkopuolelle, sillä Minkkinen opetti myös Lahdessa ja Valokuva-lehti esitteli ahkerasti Taideteollisessa korkeakoulussa vierailevien opettajien tuotantoa ja ajatuksia.[28]

Uusia koulutustavoitteita ja esteettisiä esikuvia pyrittiin ymmärtämään sukupolvimuutoksina, joille löydettiin myös muutoksen henkilöivä johtohahmo. Kahtiajaon edustajiksi nostettiin kaksi kansainvälistä valokuvaajaa: Pentti Sammallahti (s.1950) ja Martin Parr (s. 1952). Monet haastateltavat muistelivat, että Martin Parrin professuurin aikoihin (1990–1992) Taideteollisessa korkeakoulussa tehtiin rintamalinjojen vetoa. Valokuvaaja Jyrki Parantainen sanoi, että Parrin professuurin aikana laitoksella ”oli miltei sota”, koska opiskelijat valitsivat leirinsä ja asettuivat joko ”Parrin edustaman värivalokuvauksen puolelle tai mustavalkoisen käsityön tekemisen puolelle.” Riippumatta siitä, kuinka tiiviisti valokuvauksen opiskelija koki kuuluvansa jompaankumpaan leiriin, jakautuminen leimasi kuvaajan, ja ”vuosikausia oli se leima otsassa”. Opiskelijat kokivat painetta kuulua tulevaan sukupolveen, mikä tuossa tilanteessa merkitsi Parrin edustamaa yhteiskunnallista väridokumentarismia. Parantaisen mukaan ”siihen aikaan alkoi tulla kovana boomina täntyyppinen värikuvaaminen ja tietynlainen saksalainen kuvaaminen. Oli sillä sitten tekemistä yhteiskunnan kanssa tai ei, jos jokin näytti vanhanaikaiselta sitä joutui perustelemaan itselleen aika paljon.” [29] Parrin ja Sammallahden välille luotua sukupolvijakoa leimasi paitsi suhtautuminen dokumentaristiseen perinteeseen ja värin käyttöön, myös valokuvataiteilijan asenne taiteellista työtä ja markkinointia kohtaan.     sun velvollisuutesi on tehdä taidetta.
    Jyrki Parantainen, 2007

Pentti Sammallahti oli jo 1990-luvun vaihteessa kansainvälisesti tunnettu valokuvaaja. Hänen valokuvan painomenetelmien taitonsa ja niiden valokuvataiteelliset sovellukset vetivät ulkomaisia opiskelijoita Taideteolliseen korkeakouluun tutustumaan niihin.[30] 1960-luvulla valokuvaajan uransa aloittanut Sammallahti on haastattelujemme mukaan ollut esikuva monelle 1970-luvun lopulla ja 80-luvulla opiskelleelle suomalaiselle valokuvaajalle. Hän on Suomessa ensimmäisiä valokuvaajia, joka on tehnyt elämäntyönsä nimenomaan valokuvataiteilijana.[31] Vuodesta 1974 Taideteollisessa korkeakoulussa opettanut Sammallahti oli haastattelujen perusteella paitsi tärkeä opettaja, Sammallahden tuotannon kautta myös kansainvälisten mustavalkokuvauksen mestarien, kuten Josef Koudelkan, Robert Frankin, Henri Cartier-Bressonin valokuvat on kotimaista heijastuspintaa ovat saaneet. 1960-luvun lopulta asti Suomessa tehtyä valokuvausta oli pitkälti hallinnut mustavalkoinen dokumentarismi.[32] Dokumentaarisiksi luettujen kuvien muoto ja estetiikka eivät silti edes 1970-luvulla olleet yhtenäisiä, vaan käsite ”mustavalkoinen dokumentarismi” on sisältänyt monia tavoitteiltaan ja estetiikaltaan erilaisia ja ristiriitaisia pyrkimyksiä. Olli Haapio on hahmotellut Suomalaisen dokumentarismin viime vuosikymmenten linjoja nimeämällä 1970-luvun lopun dokumentarismien ääripäät sosiaaliseksi ja klassiseksi dokumentarismiksi. Sosiaalisen dokumentarismin jyrkkien kontrastien, suoran vaikuttamisen ja yhteiskunnallisiin oloihin puuttumisen rinnalle oli 70-luvulla kasvanut klassisen dokumentarismin kuvaajakunta, joka painotti valokuvan yksityiskohtia, rakenteen harmoniaa ja sävykästä vedostamista. Valokuvan monistettavuus sai rinnalleen käsin tehtyjä yksittäiskappaleita. Jos ensin mainitun sosiaalisen dokumentarismin tunnusmerkkeinä olivat mm. Ismo Höltön ja Mikko Savolaisen kuvaama yhteiskunnallisen epäoikeudenmukaisuuden raportti Suomea tämäkin (1970) tai Pertti Hietasen ankara alkoholistikuvaus Kilometri keskustasta (1971), niin jälkimmäinen klassinen dokumentarismi sai merkkipaalunsa Pentti Sammallahden valokuvissa. Sammallahden valokuvissa kiteytyivät klassiseksi tai humanistiseksi dokumentarismiksi kutsutun valokuvauksen tavoitteet.[33] Vuonna 1979 julkaistusta Cathleen ni Houlihan – Irlantilaisesta kuvasalkusta lähtien Sammallahti suuntautui myös valokuvan painomenetelmiin ja äärimmilleen viimeisteltyihin vedoksiin ja portfolioihin.[34]

Vuonna 1986 Valokuva-lehdelle antamassaan haastattelussa Sammallahti korosti, että kuvassa tärkeitä ovat toki valokuvan ilmaisulliset ominaisuudet, mutta niiden ohella ”painaminen on kiinnostanut minua aina, kuten koko käsityöpuoli valokuvassa muutenkin. En tarkoita tällä käsityöläisyyttä ammattina, ammattinäppäryytenä ja suorituksena vaan syvyyssuunnassa itsensä toteuttamisena.”[35] Sammallahden ympärille kerääntyikin painokuvainnostuksesta, pimiötyöskentelystä ja sävykkäästä vedostuksesta tunnettu ryhmä, jota haastatteluissa usein kutsuttiin ”painohuoneen pojiksi” tai ”samettitakkijengiksi”. Ryhmään kuuluivat Sammallahden lisäksi mm. Kristoffer Albrecht, Taneli Eskola, Ritva Kovalainen ja Kari Holopainen, joiden valokuvat teknisen ihanteen yhtenäisyydestä huolimatta olivat sisällöllisiltä tavoitteiltaan hyvinkin erilaisia.

Haastattelujen perusteella eri valokuvaajat oppivat Sammallahdelta eri asioita: toiset oppivat käsityön arvon, toiset enemmän suhtautumista maailmaan.[36] Jyrki Parantainen sai Sammallahdelta vahvistuksen päätökselleen omistautua valokuvataiteilijan uralle:

    Muistan sen päivän, jolloin mä tein päätöksen. Se oli silloin kun mä tein mun lopputyötäni. Se oli kuuma kesäpäivä siellä [Taideteollisen korkeakoulun] ysikerroksessa siellä ylimmässä huoneessa, ullakkostudiossa, mä tein mun portfoliokansiota koko kesän siellä huoneessa, mieletön helle… [valokuvaaja Ilkka] Halso teki omaa lopputyötään siellä pimiön puolella. Oltiin kaksistaan siellä koko kesä. Menin sinne aina kahdeksalta ja lähdin illalla yhdeksältä. Mä totesin, että tää on aikaa vievää puuhaa tää taiteen tekeminen. Että tulevaisuuden kuva on se, että teen aina omasta mielestäni puolivillaisesti jotain lehtikuvaa ja puolivillaisesti taidetta. — Sitten se liittyi osittain sellaisen ajatukseen, että kun Sammallahti oli mulle kova vaikuttaja asenteeltaan… iso vaikuttaja… meillä oli niitä yöllisiä keskusteluja ja jonain yönä se sanoi mulle, että sun velvollisuutesi on tehdä taidetta.[37]

Sammallahti edusti 1980-luvun ja 90-luvun alun Suomessa tyypillistä näkemystä, että valokuvataiteilijana toimiminen vaati omistautumista taiteelliselle työlle. Valokuvaajan vakuuttavuus taiteilijana perustui siihen, että hän ei tehnyt kaupallisia töitä, jotka olisivat vieneet taiteellista uskottavuutta.[38] Vaatimus valokuvataiteelle omistautumisesta 1990-luvun alussa tulee suhteuttaa siihen, että mahdollisuus päätoimisena valokuvataiteilijana toimimisen oli hyvin etuoikeutettua, koska se oli ollut mahdollista Suomessa vasta 1980-luvulla ja silloinkin vain hyvin vain hyvin harvoille, valokuvalle suunnatun pienen valtionrahoituksen takia.[39] Valokuvataiteen myynti ei ollut kehittynyt, eikä sitä edes pidetty valokuvan monistettavaan luonteeseen soveltuvana. Apurahojen, joita jaettiin vain hyvin harvoille, lisäksi opetustyö oli hyväksytty tapa elättää valokuvataiteilija. Valokuvataiteeseen suuntautuneet opiskelijat koulutettiin Taideteollisessa korkeakoulussa vieroksumaan kaupallisuutta: ”Kaikki tämmönen poseeraaminen, myyminen, kaupallisuus, niin kyllä sitä tuli ainakin rivien välistä kritisoitua, jos opiskelijat teki,” muisteli Jan Kaila.[40] Valokuvataiteen myyntiä tai yleistä julkisuutta ei pidetty tavoiteltavana. ”On ehdottoman tärkeää, että ei ala toimia niin kuin yleisö haluaa ja, eikä tee työstään tuotemerkkiä. Tuotemerkit kuuluvat taidekaupan piiriin, merkitsevät sen ehtoihin alistumista. Sitä ei voi pitää tavoittelemisen arvoisena”, jatkoi Sammallahti Valokuva-lehdessä vuonna 1986.[41] Kuten edellinen lainaus osoittaa, valokuvataiteilijat vaalivat myös julkisuudessa käsitystä kaupallisuutta vieroksuvasta taiteilijakuvasta, jolla erottauduttiin kaupallisen käyttökuvan tekijöistä.

Puhtaasti taiteelliseen työhön sitoutumista vaativaa taiteilijakäsitystä on kutsuttu karismaideologiaksi. Pierre Bourdieu lanseerasi karisma-termin taidekentälle teoksessaan The Field of Cultural Production. Bourdieu kirjoittaa, että karismaideologian mukaan korkeataide pyrkii irti tavanomaisen taloudesta ja tähtää siihen, että se tulevaisuudessa luo oman kysyntänsä.[42] Ottaen huomioon suomalaisen valokuvataiteen vastainstitutionalisoituneen aseman, 1990-luvun alun Suomessa Bourdieun ideologinen ja tulevaisuuteen suuntautunut visio on varmasti tuntunut houkuttelevalta. Samaan ajankohtaan sijoittuvan kiinnostavan aineiston muodostavat Sari Karttusen vuosina 1994–1995 tekemät 36 valokuvataiteilijan haastattelua. Tekemiinsä haastatteluihin perustuen Karttunen on hahmotellut käsityksiä 1990-luvun alkupuolen valokuvataiteilijan ammatista. Karttusen mukaan vallalla oli karismaattinen käsitys valokuvataiteilijuudesta: valokuvataiteen koulutuksen vahvistumisesta huolimatta synnynnäinen kutsumus taiteen tekemiseen yhä edelleen ohitti hankittujen taitojen synnyttämän motiivin. Intohimo taiteen tekemiseen, omaa visiota, taiteellista näkemystä ja sen koskemattomuutta todistettiin taloudellisella pyyteettömyydellä ja tinkimättömyydellä. Valokuvataiteilijuutta osoitettiin taloudellisen riskin otolla.[43]

Miksi karismaattista, kaupallisuutta vieroksuvaa taiteilijakäsitystä sitten korostettiin, vaikka valokuvataiteilijat mm. Sammallahti kuitenkin myös myivät valokuviaan? Valokuvataiteen kentän kiinteytymiselle oli edullista että sukupolvi tukeutui karismaattiseen taiteilijakäsitykseen. Se painotti vertaisarvioinnin merkitystä ja sen palkinto tuli kentän sisältä. Käytimme toisinaan tutkimusryhmässä termiä ”valokuvataiteen varusmiespalvelu”[44] puhuessamme suomalaisen valokuvataiteen eteen tehdystä positiivisesta velvollisuudentunteesta kumpuavasta työstä. Varusmiespalvelu-termi on peräisin valokuvaaja Stefan Bremeriltä, joka käytti ilmaisua 1990-luvun kansainvälisesti menestyneiden valokuvaajien tuntemasta velvollisuudesta ja halusta opettaa Suomessa. “Valokuvaajien kesken solidaarisuus on pysynyt hyvänä. Kaikki menestyneet kuvaajat suorittavat kuin varusmiespalvelun toimimalla opettajina, antavat takaisin saamaansa”, Bremer sanoi Helsingin Sanomien haastattelussa 2003.[45] Jyrki Parantainen kommentoi Bremerin huomiota:

    Ymmärrän, mitä Steffe [Bremer] tarkoittaa, kun olen itse ollut sen jatkumon osana. Niin tärkeitä ja sellaisella intensiteetillä mulle on asioita tarjottu ja suotu, että siinä on sellaisessa kiitollisuudenvelassa, että haluaa jatkaa sitä hyvää kehää. Vaikka kukaan ei tulisi paheksumaan, vaikka sinne ei menisi opettamaan, mutta kun jotkut on pitänyt susta niin lujasti huolta ja potkineet ja pitäneet huolta, vähän kuin äiti antaa lapselleen ja lapsi eteenpäin. Nyt mä näen että siellä on mun omia oppilaita opettamassa siellä. Joku kaunis epäitsekkyys, ihmeen kauan se on jatkunut, katsotaan nyt sitten milloin se menee poikki. Ehkä se on se taiteilijakäsitys myös, jollain tavalla Sammallahden malli. — Miten voisi pysyä paremmin terävänä ajatuksissaan, kuin opettaa kriittisiä ja taitavia opiskelijoita.[46]

Sittemmin ”varusmiespalvelu” on omassa mielessäni laajentunut kuvaamaan tätä 1980-luvun lopun ja 90-luvun alun sukupolvea, joka painotti valokuvataiteen koulutuksen merkitystä ja suomalaisen valokuvataiteen omaa identiteettiä ja jota leimasi innokas ja pitkälti vapaaehtoisuuteen perustuva työ valokuvataiteen kentän kiinteyttämiseksi.

Intensiivinen työ kentän vahvistamiseksi ei koskenut ainoastaan valokuvaajia, vaan suurta osaa kaikista kentän toimijoista. Tärkeänä esimerkkinä mm. Valokuva-lehti, jolla oli olennainen rooli valokuvataiteen oman kotimaisen kentän vahvistajana, sillä se teki eroa käyttökuvan muotoihin ja profiloitui nimenomaan valokuvataidetta esitteleväksi ja siitä kirjoittavaksi lehdeksi.[47] Valokuva-lehti mainittiin haastatteluissamme tärkeänä valokuvataiteen kentän kokoajana, valokuvaajien tukijana ja kansainvälisten ilmiöiden esittelijänä. Vuosina 1991–1996 Valokuva-lehden päätoimittajana toiminut Kati Lintonen arvioi, että lehti varmasti vaikutti siihen, että koulutettujen valokuvaajien merkitystä korostettiin. Valokuva-alan koulutusta pidettiin valokuvataiteen laadun takeena ja siksi valokuvaajien lopputöitä, opiskelijahankkeita ja muita koulutukseen liittyviä projekteja mielellään esiteltiin lehdessä.[48]

Bremerin ja Parantaisen lainauksissa sukupolvien välistä suhdetta ei yllättäen kuvaakaan kamppailu ja taistelu vallasta, vaan jatkuvuus ja huolenpito. Parantainen jopa vertasi opettaja-oppilassuhdetta perheen sisäiseen sukupolveen, jossa vanhempi hoivaa ja siirtää elämänkokemuksensa lapselle. Mielestäni on kuitenkin syytä muistaa, että kyse on sukupolvesta, joka rakensi suomalaisen valokuvataiteen kenttää ja koulutti sille jatkajia. ”Valokuvataiteen varusmiespalvelu” oli sidoksissa ensisijaisesti valokuvataiteen koulutukseen, sillä koulutus toimi kentän vahvistamisen aikoihin kenttää määrittävänä erontekona harrastelijoihin ja käyttökuvan tekijöihin. Se toimi myös takuuna sille, että kouluttavat ja kenttää kiinteyttävät toimijat eli ”varusmiehet” pääsivät muovaamaan kentästä sellaisen, että sillä toimiminen oli heille mielekästä. Tämä korostuu erityisesti silloin, kun toimintakenttä on suhteellisen suljettu ja kotimainen, kuten Suomessa osin vielä 1990-luvun alkupuolella oli. Ja kääntäen: jos kotimaisen kentän vahvistamista ei pidetä merkityksellisenä, myös sen kiinteyttäminen varusmiespalvelulla vähenee.     we were ruffling feathers around us…
    Martin Parr, 2012

Sammallahden ”vastapari”, brittiläinen valokuvaaja Martin Parr kutsuttiin Taideteollisen korkeakoulun valokuvataiteen kaksivuotisen professuurin haltijaksi vuonna 1990.[49] Valokuvissaan Martin Parr käsitteli dokumentaarisen ilmaisun ja värivalokuvauksen avulla erityisesti brittiläisen yhteiskunnan ilmiöitä. Hän oli tunnettu myös suorasukaisesta salaman käytöstään, joka korosti kameran läsnäoloa ja irrotti humanistisen dokumentaristisen valokuvauksen perinteestä. Parr vieraili Suomessa ensimmäisen kerran vuonna 1987, jolloin hän osallistui maamiehiensä valokuvaaja Paul Grahamin ja valokuvaaja-teoreetikko Victor Burginin kanssa Valokuvakeskus Nykyajan järjestämään Tampere Valokuva 1987 tapahtumaan.[50] Samana vuonna Valokuvalehti julkaisi Paul Grahamin ja Martin Parrin haastattelun, jossa Parr sanoi, että vakava värikuvaus on vielä nuori asia. Omien sanojensa mukaan hän pyrki valokuvissaan irrottautumaan sekä ennakkokäsityksistä, kuten sitoutumisesta mustavalkoiseen valokuvaan, että omista epämiellyttävistä tuntemuksistaan. Tämän takia häntä oli Britanniassa arvosteltu työväenluokan hyväksikäytöstä The Last Resort -sarjan yhteydessä. Parr kertoi, että häntä haukotutti sana ”dokumenttikuvaus”, koska se tuntui jo terminä ikävystyttävältä. Perinteinen dokumenttikuvaus katseli maailmaa ”humanismin silmälappujen läpi”, jotka saivat työt näyttämään romanttisilta. Pitämissään työpajoissa Parr ja Graham kertoivat huomanneensa, että värinegatiivin halveksinta olivat väistymässä. Suomalaisten valokuvaajien kuvia he kommentoivat, että ”ne tuntuivat aika pehmeiltä ja humanistisilta. Ehkä tämä teidän kuuluisa konsensus vaikuttaa myös taiteisiin…” [51] Vuonna 2012 tekemässäni haastattelussa Parr kertoi, että Sakari Sunila ja korkeakoulussa opettanut brittiläinen Philip Dean tekivät aloitteen yhteistyöstä ja kutsuprofessuurista ja Taideteollisen korkeakoulun rehtori Yrjö Sotamaa tuki Sunilaa tämän kansainvälistymispyrkimyksissä. Helsingin professuurinsa tavoitteita Parr muisteli sanoin: ”Ennen kaikkea halusin näyttää erityyppisiä dialogeja, erityyppisiä tapoja kuvata, kuinka käyttää värejä vakavana mediana.” — ”Tehdä mediasta hauska, jännittävä, demokraattinen, avoin. Kaikkea tätä valokuva välittää oikein hyvin. Sitä ei totisesti tapahtunut Helsingissä. Täällä valokuvaus oli referentiaalista, sisäänpäinkääntynyttä, mustavalkoista. — Se oli yritys avata sisäänpäinkatsovaa lähestymistapaa, varsinkin kun Helsingissä ajateltiin, että se oli se ainoa lähestymistapa.”

Rastenberger: Tullessasi Suomeen ja Helsinkiin …
Parr: …tulo Britanniasta Suomeen oli kulkemista takaperin!
Rastenberger: Mistä syystä?
Martin Parr: Valokuva täällä oli mustavalkoista, piktorialistista, humanistisen valokuvauksen dominoimaa… [52]

Suomessa Parr herätti sekä epäluuloja että innostusta aggressiivisen kuvaustapansa, yhteiskunnallisten kysymyksenasettelujen ja värin käytön takia. Yhtäältä Parrin edustaman ”uuden brittiläisen väridokumentarismin” koettiin sotivan humanistiseen valokuvaukseen kuuluvaa kuvattavien arvostusta vastaan. Kuten valokuvaaja Jyrki Parantainen asian muotoili: ”Se väri ei ollut se pointti, vaan minkälainen kuvaus… Asenne siihen sisältöön ja kohteisiin oli se, mitä silloin vieroksuin paljon. Eli just Martin Parr -tyyppinen kuvaus, joka oli mun mielestä suorastaa kuvattavaa hyväksikäyttävää.” [53] Toisaalta häntä pidettiin suomalaisen valokuvauksen kenttää virkistävänä tekijänä, joka oli tervetullut hämmentämään ”suomalaisen valokuvan pakkoliikkeistä taiteellisuutta”[54].

Parrin oppilaana ollut valokuvaaja Henrik Duncker puolestaan muisteli 1990-luvun vaihteen Valokuvataiteen laitoksen innostunutta ilmapiiriä ja ”hyvää imua”. ”Me oltiin varmaan niitä ensimmäisiä vuosikursseja, jotka [Taideteollisessa korkeakoulussa] rupesi tekemään pääsääntöisesti värillä. Luulen, että taustalla on Sakari [Sunila] vaikuttanut. Jos ajattelen sitä faktisesti, niin varmasti se oli Philipin [Dean] välitön vaikutus, koska jos ajatellaan meidän ykkös- ja kakkoskurssia, niin opettajista Kaila oli ainoa, joka teki värityötä.”[55]  Sakari Sunilan ja Philip Deanin ohella haastatteluissa Jan Kaila nousi esiin paitsi värikuvan kanssa työskentelijänä, myös tärkeänä opettajana ja keskustelijana.

Duncker oli osa opiskelijaryhmää, joka Sunilan johdolla oli kokeillut vuorovaikutteisen ja lavastetun dokumentarismin menetelmiä.[56] Lopputyökseen hän toteuttikin yhdessä Yrjö Tuunasen kanssa suomalaista maaseutua ja maataloutta käsittelevän Viljelijän sopimus – Hay On the Highway (1993). Se oli vuorovaikutteinen dokumentaarinen värivalokuvin toteutettu kuvaushanke, joka julkaistiin sekä näyttelynä että omakustanteisena valokuvakirjana. Lopputyönsä kirjallisessa osuudessa Duncker määritteli, että hankkeessaan valokuvaajat olivat ”tarjonneet räikeän vastakohdan introvertille modernistiselle näkökulmalle, sivuuttaneet teoreettisen postmodernin mallin tylsänä sekä näpäyttäneet luutuneita dokumentaarisia ajatusmalleja. Siihen tarvittiin aimo annos sovellettua klassismia ja isoja värinegatiiveja”.[57] Valokuvasarjaa varten kuvatut ihmiset olivat mukana suunnittelemassa kuvia, jotka lavastettiin ja rakennettiin Vihdin ja Hankasalmen maatiloille. Viljelijän sopimus oli näytelty ja lavastettu valokuvadokumentti, joka halusi ottaa ihmiset – enemmän ja vähemmän lopputulokseen vaikuttaen – mukaan valokuvien suunnitteluun ja rikkoa perinteistä maaseutukuvastoa. Duncker ja Tuunanen voittivat vuonna 1993 kyseisellä Viljelijän Sopimus – Hay on the Highway -kuvasarjallaan European Photography -palkinnon. Kilpailuun sitä oli ehdottanut Pohjoisen valokuvakeskuksen taiteellinen johtaja Jan-Erik Lundström. Näyttely lähti kiertämään ja kiersi vuosien 1993 ja 1996 välillä kymmenissä paikoissa ympäri Suomea, Eurooppaa ja Australiaa sekä yksityisnäyttelynä että festivaaleilla. Saapuessaan Taideteollinen korkeakouluun professoriksi, Martin Parr sanoi Valokuva-lehdessä, että hän toivoo kokemuksensa mahdollistavan nuorten suomalaisten valokuvaajien läpimurrot kansainvälisille markkinoille.[58] Myös Duncker muisteli, että alusta alkaen Parr korosti opiskelijoille kansainvälisyyden merkitystä: ”oli metodi sitten mikä hyvänsä, niin sitten kun tekee jotain, tekee sen kansainväliselle yleisölle”.[59] Parrin rohkaisu vaikutti, sillä Viljelijän Sopimus – Hay on the Highway -hanke oli 1990-luvun alkupuolella näyte omaehtoisesta markkinoinnista ja henkilökohtaisten suhteiden merkityksestä kansainvälistymistoiminnassa. Valokuvanäyttelyn markkinoinnin Duncker ja Tuunanen hoitivat itse, joten ”…alkoi vimmattu markkinointirumba. Siinä meni tolkuttomasti aikaa, kun sitä yritti kaupitella.” Harkitusta markkinointisuunnittelusta kertoo, että Viljelijän Sopimus -kirja toimi paitsi itsenäisenä teoksena myös näyttelyhankkeen pr-työkaluna. Lähtökohtaisesti kansainväliselle yleisölle suunnatusta hankkeesta kertoo, että kirja tehtiin suomen- ja englanninkieliseksi. Levityssopimukset solmittiin Suomen lisäksi Britanniaan ja Usahan. Vuonna 1992 perustettu NÄKY (sittemmin FRAME – Finnish Fund for Art Exchange), jonka tarkoituksena oli valtiollisella rahoituksella tukea orastavaa kulttuurivientiä, ei vielä koskettanut Viljelijän sopimus -hanketta. Valokuvaajien oman yritteliäisyyden lisäksi näyttelyn markkinointia edistivät kansainvälisillä taidekentillä tunnustettujen ihmisten henkilökohtaiset verkostot. Viljelijän sopimus osallistui vuonna 1993 valokuvafestivaaliin Bratislavassa, Slovakiassa tutkija ja kuraattori Leena-Maija Rossin kuratoimana ja samana vuonna Tukholman Modernin Taiteen Museossa Jan-Erik Lundströmin ansiosta. Myös Martin Parr auttoi hankkeen markkinoinnissa: ”tarjosin heille kontaktejani ja sitä näytettiin Britanniassa”. Tässä mielessä Viljelijän sopimus oli näyte sittemmin vallitsevaksi muodostuneesta asiantuntijuuteen ja henkilökohtaisiin suhteisiin perustuvasta toimintatavasta kansainvälisellä taidekentällä.[60]

Lopputyönsä raportissa Duncker yllättäen käsittelee tuottajaportaan ja projektinhallinnan näkökulmaa taiteellisessa työssä. Tekstissä perätään projektinhallinnan ja design managementin opetusta olennaiseksi osaksi valokuvaopintoja. ”Koulustamme puuttuu oppiaine, joka käsittelisi projektinhallintaa, oman työn myymistä, rahoittamista ja PR-toimintaa.”[61] Karismaattisen taiteilijakuvan ollessa ideaalina valokuvateosten markkinoiminen, ainakaan opiskelijana, ei ollut aiemmin ollut tavallista eikä siihen ollut kannustettu. Haastattelussa Duncker korosti, että jälkeenpäin ajatellen hankkeen markkinoinnissa tärkeää oli se, että hän ei tehnyt sitä yksin, vaan yhdessä Tuunasen kanssa, ja että hankkeella oli Martin Parr taustatukena Valokuvataiteen laitoksella: ”…opiskelijayhteisö ja valokuvataiteen laitos ja tekemisen meininki. Ne jollakin tavalla toi sitä turvallisuutta, että siinä uskalsikin painaa menemään myös siinä pr-puolella hirmu vahvasti.” [62]

Vain pari vuotta Viljelijän sopimuksen jälkeen Taideteollinen korkeakoulu palkkasi Timothy Personsin nostamaan taideteollisen korkeakoulun profiilia ja markkinoimaan valokuvaa. Rehtori Yrjö Sotamaan aloitteesta alettiin rahoittaa Helsinki School -vientihanketta ja Gallery Taikin toimintaa.[63] Vaikka Gallery Taik / Helsinki School oli aluksi Taideteollisen korkeakoulun rahoittama hanke ja siinä mielessä erosi Dunckerin ja Tuunasen kansainvälistymis- ja markkinointipyrkimyksistä, yhtenevyyksiäkin opiskelijan näkökulmasta on: On oppilaitoksen tuki, joko yksittäisen opettajan tai suuremman vientihankkeen muodossa sekä taidemaailmassa vaikuttava hahmo, jonka henkilökohtaiset suhteet edesauttavat opiskelijoiden teosten markkinointia ja kansainvälistymistä. Myös Timothy Personsin henkilökohtaiset suhteet taidemaailmassa ovat olleet aivan olennaisia Helsinki Schoolin toiminnalle. Siten viime vuosina paljon huomiota saanut Personsin vetämä Helsinki School -hanke asettuu osaksi aiempaa kansainvälistymistoimintaa. Tätä taustaa vasten Martin Parrin lausuma ”Minun arvioni mukaan TÄMÄ on ensimmäinen suomalainen… Helsinki School -kirja” hänen selaillessaan vuonna 2012 Dunckerin ja Tuunasen Viljelijän sopimus -teosta, ei kuulosta ainoastaan provosoinnilta.

Martin Parrin jalanjäljissä myös Henrik Duncker ja Yrjö Tuunanen edustivat 1990-luvun alun karismaideologialle vastakkaista taiteilijakuvaa. Paitsi suhteessa oman työn aktiiviseen markkinointiin, kyse oli myös taiteellisen työn ja käyttövalokuvan kivuttomasta yhdistämisestä. Duncker sanoi pitäneensä Parria esikuvanaan tavassa, jolla tämä lomitti taiteellisen ja journalistisen valokuvaamisen: ”mulla jäi kytemään hyvin vahvasti tavoite siitä, että ei oo erikseen niin sanottua taiteellista tuotantoa ja erikseen sitä millä tehdään leipä. Vaan pyrkimys siihen, että nää limittyy toisiinsa luontevalla tavalla.” Kuvaajat myös hankkivat aktiivisesti sponsoreita hankkeelleen ja kertoivat siitä julkisesti.[64] Kaikki valokuvaajat, erityisesti karismaattisessa polvessa, eivät katsoneet Dunckerin ja Tuunasen markkinointihenkisyyttä hyvällä. Karismaideologia oli vielä vahva.

Nuorten taiteilijoiden kansainvälistymistä käsittelevässä tutkimuksessa Kun lumipallo lähtee pyörimään Sari Karttunen on käynyt läpi viimeaikaisiin tutkimuksiin perustuvia käsityksiä taiteilijoiden suhtautumisesta taiteilijan ammattikuvan muutoksiin.[65] Sekä haastatteluaineistomme että Karttusen tutkimus osoittaa, että karismaattisen taiteilijakäsitys on väistymässä rationalisoitumisen ja professionalisoitumisen tieltä. Taiteilija on liukumassa kohti yksityisyrittäjän kaltaista ammatinharjoittajaa muiden ammatinharjoittajien joukkoon. Asia ilmaistiin tiivistetysti Veli Granön haastattelussa.

Veli Granö: Ennen kaupallisuutta katsottiin pahasti, nykyään kaupallista orientoitumista ei enää.
Sari Karttunen: Siinä on myös jotain sellaista professionalismin lumoa, että oppii hoitamaan asiat niin että pärjää kansainvälisessä taidemaailmassa, saa pärjäämisestä tyydytystä.

Myös opettajana ja Taideteollisen korkeakoulun dekaanina viime vuosikymmenien muutosta useissa eri rooleissa seurannut valokuvataiteilija Tuovi Hippeläinen totesi, että ”se mystinen taiteilijakuva on kaatunut aikapäiviä sitten.”     me nuoret edustettiin sille sellaista mahdollisuutta näyttää, että täältä pesee…
    Veli Granö, 2007

Vaikka kamppailu tulevien sukupolvien kouluttamisesta 1990-luvun alun Taideteollisessa korkeakoulussa määriteltiin nimenomaan Marin Parrin ja ”painohuoneen poikien” väliseksi, haastattelujen mukaan taustalla usein vaikutti kuvallisen viestinnän laitoksen johtaja Sakari Sunila. Monet haastateltavat korostivat Sunilan vaikutusta mm. valokuvataiteen koulutuksen kansainvälistymisessä, värivalokuvan aseman vahvistumisessa Taideteollisen korkeakoulun opetuksessa ja oppilaitosten rajojen yli valokuvataiteen kentän muotoutumiskahinoissa.[67] Lahdessa opiskellut Veli Granö kertoi, että hän oli opiskeluaikanaan Sunilan kanssa tekemisessä melkein yhtä paljon kun omien opettajiensa kanssa. Sunila esitteli Granölle kansainvälistä valokuvakirjallisuutta ja valokuvaajia, tämän käydessä viikonloppuisin Helsingissä näyttelykierroksilla: ”se näytti kaikkia kirjoja mitä se oli saanut ulkomailta ja ihan sellaisia mitä en olisi missään muualla voinut nähdäkään… kriittinen persoona ja hankala persoona… veti omaa linjaansa, jota ei kyllä kaikki voineet sulattaa.” [68]

Haastattelujen mukaan juuri Sunila oli erityisen kiinnostunut opiskelevasta valokuvaajasukupolvesta ja värivalokuvauksen opetuksesta Taideteollisessa korkeakoulussa ja sitä kautta rakentui sukupolviasetelma mustavalkokuvauksen ja värikuvauksen välille. Mustavalkokuva oli hallinnut opetusta Taideteollisen korkeakoulun valokuvauksen laitoksella koko 1980-luvun, eikä värivalokuvaa koettu kiinnostavaksi ilmaisumuodoksi. Leena Saraste muisteli, että ”[Värivalokuva] oli vaan pakkopulla. Sammallahti opetti ja Kelaranta opetti ja Ben Kaila opetti ja he olivat kaikki niitä mustavalkoisia. Sieltä puuttui sellaiset ihmiset. Sen takia Parr varmaankin piti tuoda, että saataisiin uusi kunnollinen keulakuva, joka saisi ihmisiä liikkeelle väriin päin. Ja siellä oli uusi sukupolvi, joukko joka lähti siihen.” [69] Myös 1980–90-luvun vaihteen ”uusi sukupolvi” eli opiskelijoina ja vastavalmistuneina valokuvakuvaajina toimineet allekirjoittavat tämän: ”Sehän [Sunila] oli kaatamassa tätä suomalaisen valokuvauksen mustavalkokuvauksen aikakautta. Se oli todella aggressiivinen kommenteissaan ja me nuoret edustettiin sille sellaista mahdollisuutta näyttää, että täältä pesee ja näin tehdään tätä valokuvausta taiteeksi…todellista valokuvausta”, kertoi Veli Granö.[70] Myös Jyrki Parantaisen mielestä Sunila päivitti Taideteollisen korkeakoulun valokuvaopetusta: ”Ei voi kyllä väheksyä Sunilan vaikutusta, nykyaika tuli kehiin ja pikkuhiljaa alkoi limittyä ja sekoittua yhteenkin.” [71] Sunilan ohella aivan keskeinen värivalokuvauksen leviämisen kannalta oli brittiläinen Philip Dean,”joka oli saatu sinne laittamaan alulle värillä tekemisen mahdollisuudet” [72] ja joka aktiivisesti kirjoitti värivalokuvauksesta Valokuva-lehteen ja siten esitteli ajan angloamerikkalaisen tradition Suomen valokuvataiteen kentälle.     Nykyään ihmiset eivät edes ymmärrä millainen “issue” väri oli Suomessa parikymmentä vuotta sitten.
    Martin Parr, 2012

Vaikka värivalokuvauksen tulo suomalaisen valokuvataiteen kentälle henkilöityikin 1990-luvun alussa koulutuksen kasvaneen määrittelyvoiman takia Taideteollisessa korkeakoulussa opettaneeseen Martin Parriin[73], väriä oli käytetty ja siitä oli keskusteltu valokuvataiteen piirissä pitkin 1980-lukua.[74] Jo 1970-luvun puolella muutamat valokuvaajat (mm. Caj Bremer) käyttivät värillistä cibacrome-materiaalia, joka oli tullut myyntiin Yhdysvalloissa vuonna 1975. Mustavalkokuvauksen tradition kanssa oli kuitenkin vaikea kilpailla: Värivedosten kehno laatu ja huono säilyvyys sekä väriprosessin arvaamattomuus jätti värin 1970-luvulla taiteellisesti vielä sivurooliin.[75]

Ensimmäinen värikone (Kodak Ektaflex) hankittiin Taideteolliseen korkeakouluun vuonna 1982 [76] ja Valokuva-lehti omisti teema-numeron värivalokuvaukselle elokuussa 1984.[77] Tästä huolimatta1980-luvun alussa Suomeen opiskelemaan tullut brittiläinen valokuvaaja Philip Dean muisteli kirjoittamassaan lehtijutussa myöhemmin, että amerikkalaisen valokuvaajan Allan Porterin luento värivalokuvan mahdollisuuksista ei vielä vuoden 1983 Valokuvataide-Arkitaide -tapahtumassa herättänyt suomalaisissa valokuvaajissa mitään intoa. Tämä oli hämmästyttänyt Deania, sillä Britanniassa Deanin sukupolven valokuvaopiskelijoiden kulttikirjaksi oli noussut Sally Eauclairen The New Colour Photography (1981), jossa esiteltiin mm. William Egglestonin ja Joel Sternfeldin valokuvia.[78] Kuvataiteilijat, mm. Kuutti Lavonen, Olli Lyytikäinen ja Timo Valjakka, alkoivat käyttää värivalokuvaa taiteessaan 1980-luvun alkupuolella. Vuoden 1986 Valokuva-lehdessä Lavonen peräsi valokuvia, jotka eivät olisi ”mustavalkokuvia väreissä”, vaan huomioisivat väreille ominaisen ilmaisullisen voiman.[79] Elokuussa samana vuonna Valokuva-lehti omisti teemanumeron uudelle brittiläiselle dokumenttikuvaukselle, jossa esiteltiin mm. Martin Parr ja Paul Graham (8/86).

Haastateltavistamme ne, jotka olivat opiskelleet Lahden taide- ja käsiteollisessa oppilaitoksessa, näkivät värivalokuvauksen historian toisin kuin Taideteollisessa korkeakoulussa opiskelleet. Lahden oppilaitos suuntautui koulutuksessaan käyttövalokuvaan mm. mainos- ja studiovalokuvaukseen, ja siten opetuksen suhde taidevalokuvan mustavalkoiseen perinteeseen ei ollut niin kiinteä. Värivalokuvaus oli jo 1980-luvun alkupuolelta asti ollut olennainen osa oppilaitoksen opetusta. Lahdessa opiskellut valokuvaaja Veli Granö muisteli tilannetta 1980-luvun lopulla, ”jolloin meillä oli Suomen parhaat tekniset valmiudet ja Lahdesta valmistuneet sai kaikki työpaikat.” Opiskelijoilla oli myös mahdollisuus käyttää laadukkaita laitteita värivalokuvien valmistamiseen. Käyttökuvaan suuntautuneesta koulutuksesta huolimatta monet Lahdesta valmistuneet kuvaajat tekivät lopputyönsä taiteen kontekstiin. Vuonna 1986 valmistuneet Veli Granö ja Tuovi Hippeläinen tekivät lopputyökseen värivalokuvia, mutta ”jotain ehkä kertoo, että meitä valmistui Lahdesta yhdeksän (1986), yksi teki videon ja muut teki värivalokuvia, ja silloin vielä kyseenalaistettiin, että onko värivalokuva taidetta,” muisteli Hippeläinen (2007). Lahden muotoiluinstituutista valmistuneiden lopputöitä oli vuonna 1986 esillä Valokuvataide-Arkitaide -tapahtumassa Suomenlinnassa. Elina Heikka muisteli, miten värillä tehty valokuvataide yllätti positiivisesti:

    … olin nähnyt ne Pekka Turusen Pohjois-Karjala-kuvat ekaa kertaa Valokuvataide-Arkitaide -tapahtumassa joskus 80-luvulla, 86 tai 87. Ne kuvat löi hepnaadilla, kun ei ollut olemassa värillistä valokuvataidetta. Ne näytti, että värilläkin voidaan tehdä jotain jännää ja mielekästä. Just ne Lylyt ja koirat ja muut siellä. [80]

Veli Granö kommentoi Valokuva-lehden haastattelussa ärtyneesti mustavalkoisen valokuvan taiteellista yliotetta värivalokuvista: ”jo se, että kuva on mustavalkoinen kertoo katsojalle, että nyt tehdään taidetta”. Granö ryöpyttää Taidehallissa samaan aikaan esillä ollutta Minne–näyttelyä, joka oli Suomen valokuvataiteen museon järjestämä valokuvataiteen suurkatselmus. ”Sen sijaan, että uuden kuvauksen esittelyssä oltaisiin satsattu väriin ja ymmärretty sen kokoajan kasvava merkitys, nostettiin esiin käsittämättömän amatöörimäistä mustavalkokuvausta keskenkasvuisilta kuvaajilta. — Haikaillaan menetettyyn lapsuuteen ja asetetaan kriteeriksi hiekanjyvien erottuminen vedoksessa tai niin sanottu rajuus.”[81] Syyt värivalokuvan käyttöön olivat Granöllä kuitenkin toiset kuin edellä mainitulla kuvataiteilija Kuutti Lavosella. Granö halusi värin käytön avulla saada kuvaan mukaan kaiken mahdollisen informaation ja siirtää huomion valokuvaajasta ja vedoksesta itse aiheeseen. Granö ruoskii kritiikillään valokuvakenttää ja sen muutosvastarintaa: ”Mä luulen, että kysymys on siitä, että tämä tilanne tukee tarkasti omia etujaan valvovaa valokuvaeliittiä, joka pelkää muutoksia kuin vanhapiika immuunikatoa.”[82] Värivalokuvan ja mustavalkovedosten suhde nähtiin siis valokuvataiteen kentän sisäisenä kamppailuna oikeasta tavasta tehdä valokuvataidetta. Lahden oppilaitoksen kasvatit, mm. Johanna Vuoksenmaa, Ritva Tuomi, Jukka Lehtinen, Magnus Scharmanoff ja Kari Soinio näkyivät väriläiskinä 1980-luvun lopun valokuvanäyttelykartalla. Jarmo Vanhasen kokoamista Nuorten näyttelyiksi nimetyistä katselmuksista (1985, 1986 ja 1987) tuli tärkeitä värillisen valokuvataiteen esittelypaikkoja. Paitsi värillä, nuoret haastoivat edellisen sukupolven valokuvataidekäsityksiä myös rakennetun ja manipuloidun valokuvan kysymyksillä.     Tuunanen ja Duncker oli vähän niin kuin Parr-koulukuntaa — Yksi selkeä koulukunta olivat ”samettitakkipojat”, Sammallahden Pentin ympärille tulleet, jotka seurasivat Pentin jalanjäljissä painoon ja vedostamiseen liittyviä asioista.
    – Minkkisestä en osaa sanoa… sen vaikutus oli laaja kaikissa niissä kouluissa, joissa se oli opettanut. [83]
    Ari Saarto, 2007

Kuten alussa kirjoitin, sukupolven käsitettä voi kutsua elitistiseksi. Määrittelemällä sukupolvien muotoutumista, nostetaan joitain puhetapoja ja/tai kokemuksia ja suljetaan toisia ulos. Valitun pienen ihmisryhmän kokemus tai tapa kertoa koetusta ajasta laajennetaan määrittämään laajemman ryhmän käsityksiä kyseisestä ajasta. Tästä huolimatta uskon, että sukupolviin liittyvät luokittelukamppailut voivat toimia valokuvataiteen lähihistoriankirjoituksen apuna ja auttaa ymmärtämään ilmiöitä valokuvataiteen ympärillä. Se, millaisten ilmiöiden välille sukupolvikamppailut virittyvät, kertoo kentän rakenteesta ja kipupisteistä.[84] Samaan aikaan kun suomalaisen valokuvataiteen kentällä 1990-luvun alussa asenne- ja sukupolvieroja kärjistettiin väridokumentaristi Parrin ja käsityöläisyyttä ja eurooppalaista humanismia edustavan Sammallahden väliin, myös amerikkalainen Arno Rafael Minkkinen oli kansainvälisesti vaikuttava opettaja, joka puolestaan ajoi opetuksessaan modernistisen taidevalokuvauksen periaatteita. Minkkinen on vaikuttanut suomalaiseen valokuvakoulutukseen kolmella vuosikymmenellä, 1970-, 80-, ja 90-luvuilla [85].

Suomessa syntynyt, mutta lapsena Yhdysvaltoihin muuttanut Minkkinen tuli ensimmäisen kerran Taideteolliseen korkeakouluun opettamaan 1970-luvun puolivälissä keskelle puoluepoliittisesti sitoutunutta dokumentarismia. Leena Saraste muisteli, että Minkkisen tunnistettava tapa valokuvata käyttäen itseään mallinaan, herätti hämmennystä dokumentaristisen valokuvauksen hallitsemassa oppilaitoksessa: ”Opiskelijat… naureskelivat sille kyllä, ja ne tekivät pilanpäiten samantapaisia kuvia. Mutta Minkkinen oli hyvä opettaja.” — ”se sai ihmiset oppimaan ja ennakkoluulottomasti ottamaan asioita.” [86] Minkkinen manifestoi opetuksessaan avoimesti amerikkalaisen modernistisen taidevalokuvauksen ideaaleja ja sitä, että jokaisen valokuvaajan tulisi luoda oma tunnistettava tyylinsä.[87] Tuohon aikaan opiskellut valokuvaaja Jorma Puranen on sanonut, että ”Arno oli täysin epäpoliittinen ja näki, ettei valokuvaa voi missään nimessä valjastaa poliittisten ajatusten jatkeeksi. Kun miettii 70-luvun poliittista ja tulehtunuttakin ilmapiiriä, millainen Taideteollisessakin oli, niin Arno oli siellä kuin marsilainen.”[88]

Palatessaan Taideteolliseen korkeakouluun kahdeksan vuotta myöhemmin vuonna 1984, Minkkinen palasi toisenlaiseen ympäristöön. Koulutukseen panostamisen, valokuvauksen statuksen muutoksen ja lisääntyneiden kansainvälisten vaikutusten ansiosta 1980-luvun puolivälissä valokuvaus oli monimuotoistunut. Nk. katukuvauksen ja suoran, kuvan aihetta korostavan dokumentarismin vastapainoksi oli noussut myös intiimi, henkilökohtaista elämystä korostava kuvaustapa. Sakari Sunilan 80-luvulla suomalaiselle taidekentälle lanseeraaman ”subjektiivisen valokuvauksen” alla kasvoi joukko henkilökohtaisista aiheista ja ilmaisusta kiinnostuneita nuoria valokuvaajia. Vaikka käsite subjektiivinen valokuvaus lainasi vapaasti ja löyhin perustein saksalaiseen valokuvaajaan Otto Steinertiin (1915–1978)[89] 1950-luvulla liitettyä käsitettä[90], se vakiintui kuvaamaan erästä juonnetta 1980-luvun suomalaisessa valokuvauksessa. Ennemmin kuin Steinert-perinteestä kyse oli kuitenkin henkilökohtaisuudesta ja omasta ilmaisusta. Myös Jyväskylässä toimi 1980-luvulla Fotogenesis ryhmä, johon kuuluivat mm. Martti Kapanen ja Mikko Hietaharju. Ryhmä julkaisi omaa Fotogenesis-lehteä (1981–1985), jossa se toi julki subjektiivisen valokuvauksen ideoita yhdistettynä poikkitaiteelliseen asenteeseen.[91] Subjektiivisen valokuvauksen kautta nostettiin myös naisvalokuvaajia esille.[92]

Vaikka Minkkinen oli 1980-luvulla tunnettu maailmalla ja Suomessa arvostettu ja pidetty opettaja, hän hävisi opiskelijoiden tahdosta huolimatta vuonna 1986 Taideteollinen korkeakoulun valokuvauksen osaston apulaisprofessuurin paikan dokumentaarista valokuvausta edustavalle Matti Saaniolle. Historia näytti toistavan itseään vuonna 1990, kun Minkkinen ja Jorma Puranen kamppailivat apulaisprofessorin paikasta. Apulaisprofessuurikamppailun aikana Purasen määriteltiin edustavan dokumenttikuvausta, kun puolestaan Minkkistä kuvailtiin on avantgardistiksi ja teoreetikoksi.[93] Julkisuudessa kiistanaiheeksi nousi Minkkisen kansallisuus. Edellisenä vuonna kutsuprofessoriksi pyydetty Parr oli brittiläinen ja Minkkinen Yhdysvaltojen kansalainen. Minkkisen valintaa vastustanut journalistinen valokuvaaja Kalle Kultala kommentoi: ”Valokuva nousee kansalliselta pohjalta. Suomessa pitää olla suomalaiset opettajat, sillä opetuksessa on kyse suomalaisten valokuvaajien koulutuksesta. Meillä on höyrähtänyt tapa ottaa jenkkejä vastaan ja innostua kaikesta paitsi suomalaisesta.”[94] Puranen veti hakemuksensa pois ja Minkkinen nimitettiin apulaisprofessoriksi vuoden 1991 alusta. Minkkinen toimi apulaisprofessorina kuitenkin vain kaksi vuotta.

Minkkinen on ollut merkittävä monelle suomalaiselle nykyvalokuvaajalle, joko opettajana, esikuvana tai hahmona, jonka taiteellinen tuotanto on ruokkinut valokuvaajan omaa tuotantoa ja näkemystä. Esimerkkeinä tästä mm. Minkkisen oppilaiden Kari Soinion miesvartalon ja luonnon yhdistäminen 1980- ja 1990-lukujen vaihteessa ajalle poikkeuksellisella tavalla sekä Elina Brotheruksen omakuvaa hyödyntävä ja kommentoiva tuotanto.[95] Brotherus viittaakin Minkkiseen uusimmassa kirjassaan Artist and Her Model julkaistussa valokuvassa Self-portrait with Arno Rafael Minkkinen or student and teacher under a plum tree (2010), jossa Minkkinen ja Brotherus on kuvattu kaksoisitseironisessa ja itsereflektiivisessä kuvaaja-malli /opettaja-oppilas /sukupolvi-potretissa. Olen tässä artikkelissa tarkastellut valokuvataiteen opetuksen kansainvälistämispyrkimyksiä 1990-luvun alun Suomessa ja testannut sukupolven käsitettä valokuvataiteen lähihistorian rakentamisen apuna. Ajatus sukupolvi-käsitteen hyödyntämisestä nousi artikkelin pohjana käytetystä haastatteluaineistosta, jossa haastateltavat toistuvasti puhuivat sukupolvien vaihtuvuudesta ja murroksista sekä edellisistä ja seuraavista sukupolvista. Olen artikkelissani testannut käsitteen käyttökelpoisuutta tapaustutkimuksen kautta suomalaisen valokuvataiteen kentällä 1990-luvun alussa.

Kuten artikkelin alussa esitin, sukupolvi ei käsitteenä ole neutraali eikä yksiselitteinen. Pierre Bourdieun mukaan se on dynaaminen ja diskursiivinen kamppailukäsite. Keskeistä on, miten sukupolvi konstruoidaan ja ylläpidetään tilanteissa, joita luonnehtivat kiistat. Poliittisen ja yhteiskunnallisen käsitteestä tekee se, että sukupolvien yhteydessä voidaan puhua vanhat sukupolvet ja järjestykset haastavasta uudesta sukupolvesta. Bourdieun mukaan sukupolvien välinen kamppailu on eräs tekijä, joka voi selittää yhteiskunnan kentillä tapahtuvia muutoksia. Bourdieu on myös väittänyt, että sukupolvet syntyvät koulutusjärjestelmässä: kyse ei siis ole ikäryhmästä, vaan koulutusjärjestelmän luomista intresseistä ja intressiristiriidoista.

Sukupolven käsite toimi mielestäni soveltuvin osin käyttökelpoisena apuvälineenä valokuvataiteen kentällä tapahtuneiden muutosten hahmottelussa. Tapaustutkimukseni ajoittui 1990-luvun alun suomalaisen valokuvataiteen legitimoitumisen aikaan, jolloin valokuvataiteen koulutuksella oli erityisen tärkeä rooli kentän rajojen määrittelyssä. Tällöin koulutuksen asettamat esikuvalliset hahmot ja opettajat korostuivat. Valokuvaajien Pentti Sammallahden ja Martin Parrin välille jännitetty vastakkainasettelu ei valokuvaajien iän tai aseman puolesta ollut perusteltu sukupolvikamppailuna, mutta karismaattisen ja rationaalisen taiteilijakäsityksen välisen muutoksen se artikuloi. Vallinnut taiteilijakäsitys haastettiin vaihtoehdoilla.

Myös pyrkimys värivalokuvan hyväksymisestä taiteeksi otti sukupolvikamppailun muodon, vaikka värivalokuvan tekijöiden joukko ei ollut esteettisiltä tavoitteiltaan tai taiteilijakäsityksiltään lainkaan yhtenäinen. Sakari Sunilan voi miltei sanoa toimineen sukupolvieron katalysaattorina. Värivalokuvaus esitettiin uuden sukupolven asiana, vaikka kyseessä oli yhtä lailla valokuvataiteen oppilaitoksissa kytenyt kamppailu uuden ilmaisumuodon hallinnasta ja oikeasta tavasta tehdä valokuvataidetta. Kansainvälisen opettajan avulla värivaltaa siirrettiin käyttökuvaan erikoistuneelta Lahden oppilaitokselta valokuvataiteen koulutukseen erikoistuneelle Taideteolliselle korkeakoululle.

Aineistoni osoitti, että paitsi kamppailukäsitteenä, sukupolven käsite sisältää koulutuksen yhteydessä myös huolenpidon ja jatkuvuuden merkityksen. Opettaminen on aitoa huolenpitoa seuraavista sukupolvista. 1990-luvun alussa se oli myös huolenpitoa siitä, että valokuvataiteen kotimainen kenttä pysyi kiinteänä ja sillä toimiminen opettajille itselleen mielekkäänä. Vastainstitutionalisoituneen valokuvataiteen kentän kiinteydelle oli edullista, että tuolloin valokuvataidekentällä toiminut sukupolvi suhteutti toimintansa karismaattiseen, valokuvataiteen kaupallisuutta vieroksuvaan taiteilijakuvaan, joka korosti intohimoa taiteen tekemiseen.

Tässä tekstissä käsittelemäni kamppailut ennakoivat muutoksia käsitykseen valokuvataiteilijuudesta. Valokuvakoulutuksen kansainvälistymisen tavoitteet ja rationaaliseen taiteilijakuvaan liittyvät näkemykset esitettiin uuden sukupolven ajatuksina. 1990-luvun puolesta välistä eteenpäin valokuvataiteen koulutus alkoi tuottaa sukupolvia, jotka suhteuttavat taiteilijakäsitystään rationaalisempaan malliin. Tällainen taiteilijakuva edustaa järkiperäistä suhtautumista valokuvien myyntitoimintaan ja markkinointiin. Nämä sukupolvet ovat jo opiskeluaikana omaksuneet kansainvälisen kentän luontevaksi toimintakentäkseen, joten kotimaisen valokuvataiteen kentän kiinteyden vaaliminen ei enää välttämättä näyttäydy olennaiselta. Sukupolvi voi joskus olla synonyymi muutokselle.

FM Anna-Kaisa Rastenberger työskentelee intendenttinä Suomen valokuvataiteen museossa. Hän viimeistelee väitöskirjaansa uuden suomalaisen valokuvataiteen kansainvälistymisestä. Taidehistorian professori Aimo Reitala kuoli pitkällisen sairauden murtamana Helsingissä 30.12.2012. Hän oli vankka 1800- ja 1900-luvun kotimaisen kuvataiteen asiantuntija, joka tunnettiin paitsi ammattipiireissä myös suuremman yleisön parissa erityisesti maisemamaalaukseen ja muuhun Suomi-kuvaan liittyvistä kirjoistaan ja luennoistaan. Hänet muistetaan Turun yliopiston ensimmäisenä taidehistorian professorina, joka teki merkittävän työn oppialan vakiinnuttamisessa yliopistoon. Hän oli myös vuonna 1974 rekisteröidyn Taidehistorian seuran perustajajäsen ja ensimmäinen puheenjohtaja ja toimitti ja taittoi Taidehistoriallisten tutkimusten viisi ensimmäistä numeroa.

Reitala syntyi 26.9.1931 Tampereella mutta kävi koulunsa Turussa, jonne tuntui palaavan mielellään professoriksi. Hänet kutsuttiin loppukeväästä 1986 tiedekunnassa vapautuneeseen henkilökohtaisen ylimääräisen professorin virkaan, kun Turun yliopiston taiteiden tutkimuksen yksikköä haluttiin monipuolistaa ja vahvistaa. Hänen alma materinsa oli Helsingin yliopisto, mistä hän oli valmistunut filosofian kandidaatiksi vuonna 1956, lisensiaatiksi seuraavana vuonna sekä tohtoriksi vuonna 1968. Taidehistorian dosentuurit hänellä oli Helsingin ja Tampereen yliopistoissa, ja ennen Turun yliopiston professuuria hän ehti opettaa useita vuosia myös Teknillisessä korkeakoulussa sekä toimia Suomen Akatemian vanhempana tutkijana. Hän myös hoiti 1980-luvun alussa kaksi lukuvuotta professorin tointa Helsingin yliopistossa. Hän jäi eläkkeelle Turun yliopistosta vuonna 1997.

Tämän lisäksi Reitala muistetaan monien seurojen aktiivijäsenenä, joka ei väheksynyt yhteiskunnallista vaikuttamista. Turun aikana hän toimi muun muassa Turun Piirustuskoulun säätiön ja Turun taidemuseota hallinnoivan Turun Taideyhdistyksen hallituksissa. Hän paitsi ajoi tarmokkaasti oppiaineensa kehittämistä yliopistohallinnossa asettui käytettäväksi laitosjohtajan ja varadekaanin tehtäviin. Esteettiselle luonteenlaadulleen tyypillisesti hän kantoi huolta Turun yliopiston visuaalisesta ilmeestä ja avusti mielellään taidehankinnoissa ja taiteen ripustamisessakin. Väitöskirja, yli 400-sivuinen monografia Victor Westerholmista (1967), samoin kuin myöhempi, sivumääräisesti hieman suppeampi kirja Werner Holmbergista (1986), perustuivat huomattavan laajaan empiiriseen työhön niin kuin Reitalan sukupolvessa oli tavallista. Taiteilijamonografian klassiseen elämä ja teokset -malliin kuului seikkaperäinen teosluettelo, catalogue raisonné. Reitala oli konossööritaidehistorioitsija, joka antoi asiantuntemustaan taidekaupan ja poliisinkin käyttöön ja pyrki perehdyttämään oppilaitaan aitouden toteamiseen niin teknisen taidehistorian kuin esteettisen herkkyyden kehittämisen keinoin. Nämä taidot eivät kuitenkaan saaneet syrjäyttää aate- ja sosiaalihistoriallista kontekstualisointia, ja varsinkin Reitalan opetuksessa rakentui mielenkiintoinen jännitekenttä teoskeskeisen taiteentuntijuuden ja taiteenteon ehtoja kriittisesti tarkastelevan taidesosiologian välille. Düsseldorfin koulukunnan maalareiden aihepiiri ja tyyli näyttäytyivät – hovien vastapainoksi – nousevan teollisuusporvariston mahdollistamina, ja esimerkiksi Westerholmin taiteilijuuteen sisältyi myös paikallisen turkulaisen taide-elämän ylläpitäjän ja kehittäjän rooli. Taiteen institutionaalinen kenttä ja tukijärjestelmien poliittis-taloudelliset kytkökset kuuluivat ikonografian ohella Reitalan mielenkiinnon kohteisiin läpi hänen tutkijanuransa, ja hän luetutti oppilaillaan esimerkiksi marxilaisittain orientoituneen, ”akateemisen realismin” rehabilitointiin vihkiytyneen Albert Boimen tutkimuksia ranskalaisen taidejärjestelmän reunaehdoista.

Reitala osallistui 1960- ja 1970-luvuilla ajankohtaiseen realismikeskusteluun analyyseilla suomalaisesta 1800-luvun realismista ja naturalismista. Hän kirjoitti muun muassa Johan Knutsonista (1973), Karl Emanuel Janssonista (1976) ja Juho Rissasesta (1973) sekä tärkeän kaksiosaisen artikkelin ”Näkökulmia todellisuuteen. Kolme realismin merkkiteosta Suomen 1800-luvun taiteessa” (Taide 4&6/1974). Kokoavia yleisartikkeleita ilmestyi myöhemmin muun muassa Suomen kulttuurihistoria – ja Ars Suomen taide -sarjoissa (1982, 1989–1990), joiden toimituskuntiin hän kuului. Reitalan mielenkiinto siirtyi 1980-luvulla yhä painokkaammin kansallisen ideologian visuaalisiin ilmentymiin 1800-luvulta 1900-luvun alkupuoliskolle saakka. Näihin olivat tavallaan kuuluneet hänen aiemmin tutkimansa ihanteelliset maisemaplanssit ja -maalaukset ja realistiset kansankuvauksetkin.

Reitala piti arvossa hyvää suomen kieltä ja pyrki esittämään tutkimustuloksensa tieteellistä jargonia välttäen. Hän saikin valtion tiedonjulkistamispalkinnon kirjasta Suomi-neito (1983) sekä Suomen Taideyhdistyksen taidekirjallisuuspalkinnon Holmberg-kirjasta (1986). Karismaattisen professorin tapa painottaa originaaliteosten merkitystä sai monet taidehistorian opiskelijat noloina poistamaan taidejulisteet seiniltään, mutta kansallista henkilöitymää kartoittava erityistutkimus otti tarkastelun kohteiksi myös painokuvien ja pilakuvien kaltaisia, alun perinkin monistettavia kuvia niiden aatehistoriallisen merkityksen perusteella. Kuva-aiheiden ja symbolien vaellushistoria (Erwin Panofsky, Rudolf Wittkower) ja ikonografinen painovoima (Jan Białostocki) kuuluivat Reitalan keskeisiin tulkinta-avaimiin.

Professorina Reitala suhtautui kiinnostuneesti ja avarakatseisesti uusin teoreettisiin lähestymistapoihin vaikkei olisi itse niiden kehittämiseen osallistunutkaan. Hän kannusti oppilaita perehtymään yhtä hyvin semiotiikkaan kuin feministiseen tutkimukseen. Reitalan oma aktiivinen mielenkiinto ulottui modernismiin, postmodernismiin ja uusin taiteen alueisiin, ja pian Turkuun saapumisensa jälkeen hän kutsui nykytaidekentän toimijoita samoin kuin valokuvatutkijoita ja -taiteilijoita luennoimaan pitkille erikoisluentosarjoille. Tämä laaja-alaisuus oli merkillepantavaa tilanteessa, jossa nykytaiteen tutkimus ei vielä ollut vakiintunut akateemiseen taidehistoriaan. Reitala kokikin profiilikseen uudemman profaanin kuvataiteen tutkimuksen, johon hän tuolloisessa tilanteessa pitkälti laski 1800-luvun taiteenkin. Hän oli opiskeluaikoinaan kirjoittanut taidekritiikkiä ja hänellä oli monia taiteilijaystäviä, joista Lauri Ahlgrén vieraili oppiaineessa opettamassakin. Turussa opettaessaan Reitala mielellään painotti Turun modernismia, johon hän oli nuoruusvuosinaan ehtinyt henkilökohtaisesti tutustua korkealle arvostamansa taidemaalari Otto Mäkilän hahmossa.

Reitala onnistui yhdentoista professuurivuotensa aikana juurruttamaan Turun yliopistoon vahvan uudemman suomalaisen kuvataiteen tutkimusperinteen. Kotimaisen taiteen tutkijana hän myös painotti lämpimästi Suomen ”naapurimaiden” taiteen tuntemusta ja piti yllä kontakteja niin ruotsalaisiin kuin neuvostoliittolaisiinkin tutkijoihin. Hän myös julkaisi artikkeleita Suomen ja Venäjän kuvataidesuhteista (1979, 1984, 1993). Lähialueiden taidehistoria niveltyy edelleen Turun yliopistossa osaksi Suomen taiteen opetusta. Reitalan perintö elää edelleen, vaikka nuorimmat sukupolvet eivät surullista kyllä saaneet hänen viimeisiä elinvuosiaan hankaloittaneen sairauden takia mahdollisuutta tutustua häneen muuten kuin hänen kirjallisen tuotantonsa välityksellä. Me kaikki Aimon tunteneet muistelemme häntä lämmöllä.
Syvällä sydänmaassa – Yrjö Blomstedtin ja Victor Sucksdorffin Kainuu -näyttely kertoo kahden arkkitehdin, Yrjö Blomstedtin ja Victor Sucksdorffin, tunnetusta Venäjän Karjalan tutkimus- ja keräysmatkasta kesällä 1894. Matkasta julkaistiin kaksiosainen Karjalaisia rakennuksia ja koristemuotoja -teos, joka on myöhemmin arvioitu arkkitehtuurin Kalevalaksi ja taideteollisuuden klassiseksi tiennäyttäjäksi. Suurelle yleisölle on kuitenkin jäänyt tuntemattomaksi se, että Blomstedt ja Sucksdorff työskentelivät ahkerasti myös nykyisen Kainuun alueella. Arkkitehdit viipyivät Kainuun sydänmailla lähes kolme heinäkuun ensimmäistä viikkoa maalaten, piirtäen ja tallentaen esineitä. Näyttely perustuu Suomen kansallismuseon ja Jyväskylän maakunta-arkiston, Suomalaisen kirjallisuuden seuran ja Gallen-Kallelan museon aineistoihin ja Helena Lonkilan valmisteilla olevaan museologian väitöstutkimukseen samasta aiheesta. Alkuperäisaineisto ja kuljettu reitti olivat näyttelyssä ensikertaa yhdessä esillä. Matkalla edettiin Blomstedtin ja Sucksdorffin jalanjäljissä Iisalmesta Venäjän rajalle, kuuluisalle Kultalähteelle saakka. Näyttelyssä tutustuttiin paikallisiin ihmisiin. Blomstedt kertoi tapaamisestaan Vuokatin kanteleensoittajan, Repakkeen Ukon, Riihilehdon Amantan ja Renne Matokankaan kanssa.

Helena Lonkila ja Johanna Miettinen keskustelevat Syvällä sydänmaassa -näyttelystä. Lonkila toimii Jyväskylän yliopiston taiteiden ja kulttuurin tutkimuksen laitoksella yliopistonopettajana ja valmistelee väitöskirjaa Yrjö Blomstedtin ja Victor Sucksdorffin Kainuun matkasta. Hän on työskennellyt Kainuun Museon konservaattorina ja tutkija-konservaattorina vuodesta 1984 alkaen. Johanna Miettinen opiskelee Turun yliopistossa historian, kulttuurin ja taiteiden tutkimuksen laitoksella pääaineenaan taidehistoria. Miettinen työskenteli kesällä 2012 museologian harjoittelijana Kainuun Museossa.

Johanna Miettinen: Olin mukana rakentamassa tätä näyttelyä. Oli mielenkiintoista seurata sitä prosessia, kun näyttely sai lihaa luidensa ympärille. Näyttely on minulle erityinen: ei vain siksi, että olin apuna puhaltamassa siihen elämänhenkäystä, vaan myös siksi, että se eroaa kovasti kaikista näkemistäni kulttuurihistoriallisista näyttelyistä kerrontatyylinsä puolesta.

Kukapa meistä ei joskus harrastaisi mielikuvamatkailua, onhan se omalla tavallaan virkistävää! Tämä näyttely toimii mielestäni hyvänä katalyyttinä mielikuvamatkailulle. Näyttelyn kerronta on toteutettu niin elävästi, että katsoja voi kuvitella kävelevänsä arkkitehtien jalanjäljissä. Näyttelyn teksteissä ei mainita karelianismia sanallakaan, mutta silti karelianismin voi havaita sykkivän kaikkien merkityskerrostumien ytimessä. Karelianismi on siis samaan aikaan näkyvillä että piilossa. Millä tavoin Helena Lonkila käsität itse, näyttelyn tekijänä, tämän problematiikan?

Helena Lonkila: Syvällä sydänmaassa -näyttelyssä kuljetaan nuorten arkkitehtien jalanjäljissä. Blomstedtin ja Sucksdorffin tehdessä tutkimusmatkansa Venäjän Karjala oli jo itsestään selvä tutkimuskohde. Arkkitehdit lähtivät aiemmin kuljetuille runopoluille ja matka tehtiin muun muassa. Axel Gallénin, Louis Sparren, Emil Wikströmin ja Lauri Pääkkösen matkoilta tutuksi tulleissa maisemissa ja romanttisessa tunnelmassa.[1] Kainuussa Blomstedt ja Sucksdorff kulkivat kuitenkin omia polkujaan. He kävivät noin 30 talossa ja tallensivat runsaasti aineistoa: valokuvia, piirroksia, akvarelleja, esineitä, kangasmalleja ja -tilkkuja.

Hannes Sihvo, Annika Waenerberg ja Outi Fingerroos ovat käsitellet karelianismia ja sen laajentumista taiteen aikakaudesta tutkimussuuntaukseksi ja tutkijan asenteeksi.[2]  Syvällä sydänmaassa -näyttely jatkaa tätä keskustelua. Näyttely ei kuitenkaan kerro karelianismista käsitteenä vaan se pyrkii jäsentämään 1890-luvun taiteilijamatkoja tavalla, jossa otetaan huomioon matkan kokemuksellinen ja materiaalinen luonne.
Olen toiminut 1980-luvulta alkaen museossa konservaattorina ja tutkijana. Tämä näkyy myös näyttelyssä. Ajattelen esineiden, piirros- ja kuva-aineistojen materiaalisuutta paljon ja näen sen, Anne Aurasmaan tavoin, olevan museaalisen esittämisen ytimessä.[3] Kiinnostavaa on se, että vaikka sanaa karelianismi ei itse asiassa mainita näyttelyssä ollenkaan, näyttelyä tuntuu luettavan pääasiassa karelianismin kehyksessä.

JM: Näyttely on siis semioottisesti rakentunut. Pinnan alla tuntuu olevan laaja teoriapohja, johon itse näyttely ei suoraan viittaa, mutta viittauksia löytyy. Onko siis niin että väitöstutkimuksesi käsikirjoitus on varsinainen teksti ja näyttely itsessään ja sen objektit ovat vain merkkejä tästä suuremmasta kokonaisuudesta? Itse nimittäisin näyttelyn luonnetta metonyymiseksi, koska taustalla tuntuu olevan paljon suomalaisuutta ylistäviä ideaaleja.

HL: Tutkimukseni taustalla on ymmärrys kulttuurisista teksteistä. Olen lähtenyt liikkeelle Jyri Lotmanin kulttuurisemiotiikasta, josta Eero Tarasti on muotoillut suomalaisen kulttuurin valinnan, yhdistelyn ja toiminnan mallin. Tarastin mukaan kansallinen kulttuuri rakentuu vaiheittain, ensin se löydetään tai luodaan ja sitten sitä säilytetään muuttumattomana. Ensimmäisessä vaiheessa kyse voi olla abstraktin kansallisuuden konkretisoimisesta etsimällä siitä kuvaavia elementtejä tai siitä, kuten Blomstedtin ja Sucksdorffin tapauksesta yleisesti ajatellaan, että taiteilijat ja tieteilijät luovat kansallisia teoksia, joista kansa myöhemmin tunnistaa itsensä. Merkittävä osa Blomstedtin ja Sucksdorffin ”löytämästä” suomalaisesta kuvasanastosta, kuten termi tuolloin kuului, oli kuitenkin muodostunut tieteellisesti kiinnostavaksi, konventionaalisiksi ja kansallisuutta symboloiviksi esityksiksi jo aiemmin 1800 -luvun kuluessa.[4]

Väitöstutkimustani voi kyllä pitää eräänlaisena taustatekstinä ja jäsennyksenä näyttelylle. Kuitenkin näyttely käsittelee vain tutkimuksen sitä osaa, jossa rekonstruoin matkan ja paikannan kartalle Blomstedtin ja Sucksdorffin reitin nykyisen Kainuun alueella. Muiden semioottisesti painottuneiden osien vaikutus näkyy lähinnä näyttelyn tavassa esittää ja tietysti näyttelyn rakenteessa. JM: Olen myös erityisen kiinnostunut siitä, miten näyttely pukee narratiivin tilalliseksi. Millainen prosessi narratiivin suhteuttaminen tilaan oli? Näyttelyllä on vahva teoriapohja, mutta sen toteutus visuaalisine ilmeineen on enemmänkin viihteellinen. Miksi päädyit tällaiseen ratkaisuun? Itse nimittäisin näyttelyn olomuotoa enemmänkin narratiiviksi tilassa kuin tilalliseksi narratiiviksi. Kiinnostavaa on myös tarinan ontologia: tarina on olemassa katsojan päässä mielikuvitusmatkana sekä konkreettisena matkana näyttelytilassa.

HL: Syvällä sydänmaassa kertoo tilassa kahdella tavalla. Sekä paikka että aika jäsentävät näyttelyä, enkä ole halunnut nostaa niistä kumpaakaan ensisijaiseksi. Perinteistä museokerrontaa näyttelyssä edustavat multimedia ja kartta, jotka käsittelevät talo talolta etenevää matkaa ja kulkevat matkakertomuksen ajassa.

Arkkityyppiset tapaukset: Vuokatin kanteleensoittaja, Repakkeen Ukko, Riihilehdon Amanta ja Renne Matokangas, jotka olen tuonut esille neljällä suurella kankaalla ja teemavitriineillä, ovat osia matkakertomuksen tarinasta. Arkkityyppiset tapaukset nostetaan esiin korostaen niiden erityispiirteitä ja tekstuaalisuutta. Tällöin esillä on useita yhtäaikaisia ja ehkä ristiriitaisiakin käsityksiä ajasta ja paikasta sekä liikettä niiden välillä. Näyttelyn sisältö korostaa myös sekä paikallisten ihmisten että arkkitehtien kokemuksellista suhdetta paikkaan, mikä tuo näkyviin eron nykyisen pääosin lineaarisen jäsennystavan ja silloisen useita aikoja ja paikkoja sisältävän ymmärryksen välillä.

Tämä toteutuu myös konkreettisessa sisätilassa, jossa eritavoin muotoillut tilat esittävät ja tuottavat liikkeettä eri aikatasojen ja paikkojen välillä. Pääsalin pyöreä muoto kuvaa Vuokatin, Repakkeen ja Riihilehdon syklistä ja myyttistä aikaa. Lentualle sijoitettu multimediatupa puolestaan sitoo yhteen 1890-luvun taitelijoiden verkoston, jonka kutojana toimii itseoikeutetusti sekä Blomstedtin ja Sucksdorffin että muiden taitelijaparivaljakkojen, Gallénin, Sparren ja Wikströmin Venäjän Karjalan opas Renne Haverinen.

JM: Millaisia mahdollisuuksia kävijällä on tulkita näyttelyä ja ”lukea” narratiivia tilassa? Kajaanin näyttelytilaan oli sijoitettu tienviittoja lattiaan ja mukana on kiviä ym. tunnelmaa luovia yksityiskohtia. Onko tarkoituksena juurikin tehdä teoreettisesta taustatekstistä (väitöskirjasta) elävä ja elämyksellinen kokonaisuus?

HL: Näyttely kommentoi suomalaisuuden rakentamisen prosessia erilaisilla tekstuaalisilla viittauksillaan: aina näyttelyn nimestä, sanallisesta ja kuvallisesta kerronnasta näyttelyn tilallisen jäsennykseen ja tienviitoina toimiviin nuoliin saakka. Viittaukset eivät kuitenkaan ole minun keksimiäni tehokeinoja, vaan niiden perusta löytyy Blomstedtin ja Sucksdorffin aineistoista: heille ominaisista tavoista kertoa matkakertomustaan aikalaiskeskusteluihin viitaten ja erityisesti siitä, kuinka koettu ja eletty piirtyy ja kirjoittautuu aineistoon. Esimerkiksi Blomstedt käytti asemapiirroksissa nuolia eräänlaisina tienviittoina, jotka kertoivat tutkijalle kuvatilan ulkopuolelle jäävistä todellisista paikoista ja käsitteellisistä tiloista.

JM: Itse havaitsen tämän näyttelyn merkityskerrostumista selvästi suomalaisuuden diskurssin. Tästähän myös karelianismissa on pohjimmiltaan kyse. Onko tämä näyttely mielestäsi pohjimmiltaan oodi suomalaisuudelle? Jos on, niin oliko se tarkoituksellista vai onko tämä vai yksi mahdollinen luenta? Eikö kuitenkin sanomatta jättäminen ole eräänlainen kehotus katsojaa kohtaan, niin että katsoja on vapaa lukemaan esillä olevia merkityksiä niin kuin haluaa?

HL: Oodi suomalaisuudelle kuulostaa hauskalta ja uskon, että Yrjö Blomstedt ja Victor Sucksdorff olisivat siitä hyvin tyytyväisiä. Näyttely pureutuu suomalaisuuden rakentumiseen ja itse asiassa purkaa ja kommentoi vakiintuneita käsityksiä ja stereotypioita.  Tämä tapahtuu näyttämällä, miten monitasoinen ja moniääninen keruumatkan aineisto oli ja miten matkan anti on julkisissa esityksissä kaventunut luvattoman paljon 1900-luvun aikana. Museo onkin siksi hieno tila, että sen yhtenä mahdollisuutena on palauttaa mieliin sellaista kulttuuriperintöä, mikä on yleisesti jo unohtunut. Näyttelyssä on läsnä tietynlainen sentimentaalisuus. Ainakin minulle näyttely onnistui muistuttamaan siitä, miksi on tärkeää olla ylpeä kotiseuduistaan. Näyttelyn tuokiokuvat onnistuivat viemään minut mielessäni myyttisille suomalaisuuden alkulähteille. Sentimentaalisuus näyttelee suurta roolia kansallista identiteettiä ilmentävissä asioissa. Uskotko, että Blomstedt ja Sucksdorff olivat sydänjuuriaan myöten rakastuneita sydänmaahan?

HL: Ilman rakastumista ei monia viikkoja kestäviä vaivaloisia tutkimus- ja keräysmatkoja tehdä, mikä näkyy Blomstedtin ja Sucksdorffin aineistoista. Selvimmin tämä tulee esille siitä, miten he tallentavat paikallisten ihmisten elämää tarkkanäköisesti ja lähietäisyydeltä. Myös tutkijan on helppo rakastua näihin korpiin, ihmisiin ja heidän kuvaajiinsa. Olen tutkijana käynyt kaikissa arkkitehtien Kainuun ja useimmissa Venäjän Karjalan kohteissa: kävellyt pitkin ratasteitä ja metsäpolkuja, kuvannut ja piirtänyt kansatieteellisiä esineitä ja rakennuksia, tavannut paikallisia ihmisiä ja jopa laskenut jopa muutaman koskenkin.

Olen tietoisesti kulkenut pitkin Blomstedtin ja Sucksdorffin jalanjälkiä ja pyrkinyt nykyajassa ymmärtämään sitä, mikä kenttätyömatkan maantieteellisessä paikantumisessa ja kokemuksellisuudessa on olennaista. On mukavaa kuulla, että myös tämä arvostava tunnelma välittyy näyttelystä. Tästäkin Blomstedt olisi tyytyväinen, sillä hänen mukaansa suomalaisen tyylin edistäminen edellyttää taiteellisen ja tieteellisen kaksoisvalotusta, ihanan ja hyödyllisen liittoa.
Kävin toissa syksynä Berliinissä siksi, että Saksassa on paljon “suomalaistaloja”. En ollut tiennyt asiasta. Laadin Finnenhaussymposiumiin kepeän esityksen sotien jälkeisten puolitoistakerroksisten puutalojen suunnittelusta, tuotannosta ja myynnistä.

Vuonna 1940 perustetun Puutalo Oy:n julkaisut kertovat, että suomalaistaloja vietiin Saksan lisäksi Pohjoismaihin, Neuvostoliittoon, Bulgariaan, Italiaan, Espanjaan, Puolaan ja muualle, jopa Kolumbiaan asti, mutta julkaistua tietoa viennin määristä ei ole tarjolla.  Sekin, minkälaisia talopaketteja eri aikoina eri tahoille vietiin, on tullut ilmi vain satunnaisesti.  Viime vuosikymmenillä suomalaistaloissa asuvien halu suojella ympäristöään laajenevien kaupunkien kasvulta on tuonut tietooni rivitaloja paitsi Saksasta, myös Puolasta ja Kolumbiasta. Erkki Helamaan perustutkimus vuodelta 1983 näyttelyluettelossa “Korsujen ja jälleenrakennuksen vuosikymmen” on myyty loppuun aikoja sitten ja Petteri Kummalan tuore yleisesitys “Lamasalvoksesta elementtitekniikkaan.  Suomalainen pientalosuunnittelu jälleenrakennuskaudella” on valitettavasti sekin myyty loppuun ja julkaistu vain suomeksi. Yhteyttä ottaneet tutkijat ja aktivistit kaipaisivat käännöstä. Kirsi Saarikankaan ansiokas analyysi omakotitalojen arkkitehtuurista puolestaan kohdentuu problematiikkaan, jonka näkökulmasta talojen tuotanto, vienti ja suojelu ovat yhdentekeviä.

Tutkimustilannetta hahmottaessani tajusin, miksi perustiedotkin talojen tuotannosta puuttuvat.  Elinkeinoelämän keskusarkistossa on hyvässä tallessa pikaiselle kävijälle liian paljon aineistoa. Tämän päivän tutkimuspolitiikka ei suosi jättimäisten aineistojen penkomista. Massiivinen empiirinen tutkimus vaatii hyvän tutkijan, joka ei kuitenkaan voi ennalta taata mediaseksikkäitä tuloksia. Tässäkin kohtaa arvio taitaa kuitenkin olla väärä. Uskallan väittää, että suomalaisen valmistalon alkuvuosikymmenien historia on kansainvälinen jännitystarina arkkitehtuurin, teknologian, viennin, talouden ja politiikan historiana, vaikka olen asiasta vasta hyvin vähän hajulla.

Ymmärtääkseni edes vähän, miksi Saksassa järjestetään symposiumi suomalaistaloista, turvauduin nuorison aina toistamaan ohjeeseen: pistin hakusanan googleen. Saksalaisista suomitaloista löytyi loputtomasti tietoa. Muhkeita omakotitaloja oli myynnissä joka  puolella maata.   Rivitaloalueiden asukkaat olivat järjestäytyneet yhdistyksiksi, joiden kotisivuilla oli asukasjuhlien lisäksi kuvat perheiden koirista ja kissoistakin.  Iloinen yhteisöllisyys kukoisti. Opin, että on hienoa asua suomalaistalossa.

Wannseen rannan tuntumassa sijaitsevaan Kladowin kaupunginosaan kuuluu suuri suomalaistalojen alue, jonka asukasyhdistys Verein Finnenhaus-Siedlung Berlin-Kladow julkaisi historiikin 50-vuotisjuhlansa kunniaksi 2008. Se kertoo, että elokuussa 1958 valmistunut 379 asunnon rivitaloalue rakennettiin puisista valmisosista, jotka Puutalo Oy. toimitti tuhansien järvien ja metsien maasta, Suomesta.

Hankkeen poliittinen historia on poikkeuksellisen kiinnostava.  Rakentamisen rahoittivat amerikkalaiset Saksalle annettuna Marshall- apuna.  Yhdysvallat tilasi talot Suomesta, joka tunnettiin puutalotuotannon huippuosaajana. Saksaan toimitettavien talojen hinnalla suomalaiset saivat kuitattua omaa sotavelkaansa Yhdysvaltoihin. Tilanteen erikoislaatuisuus tuli ilmi jo vihkiäisjuhlissa, missä Yhdysvaltoja edusti John Foster Dullesin sisar Eleonore.  Arvovieras ei ihastunut siitä, että Kladowin kaduille oli annettu nimet suomalaisten suurmiesten mukaan.  Topelius, Lönnrot, Runeberg, Porthan, Krohn ja Sibelius saivat katunsa alueella, jota alusta lähtien alettiin kutsua suomalaistalojen Kladowiksi.

Historiikki kertoo, että Saksaan ja Itävaltaan rakennettiin yhteensä 39 suomalaistalojen aluetta. Miten ensimmäisten talojen rakennuspäätökset ja tilaukset syntyivät jo sodan aikana, on todella kiinnostava luku Suomen ja Saksan poliittisten suhteiden historiaa. Jännittävän asian hyvää tutkimusta odotellessani totean vain, että sillä retkellä oli hauska lähettää kuva Berliinin vehreältä Lönnrotintieltä rakkaille Helsingin Lönnrotinkadulla.

Eläessään Georges Bataille (1897-1962) vaikutti erilaisissa marginaaleissa: surrealistisen taidekoulun takapenkin huutelijana, äärivasemmistolaisissa (kulttuuri)poliittisissa ryhmittymissä, pornografisen fiktion anonyymina kirjoittajana, valtakunnanintellektuelli Jean-Paul Sartren varjoon jäävänä antiteesinä. Kuolemansa jälkeen Bataille on kanonisoitu nimenomaan marginaalisuudessaan. Jälkistrukturalistinen sukupolvi teki hänestä omien arvojensa esitaistelijan, katkosten ja intensiteettien kirjoittajan. Tästä näkökulmasta on kyllä nimetty Bataillen ajattelua yleisesti luonnehtivia rakenteita tai strategioita – Foucault identifioi vaikutusvaltaisessa artikkelissaan Bataillen transgression ajattelijaksi, Derrida taas tarttuu Bataillen termiin ”suvereeni operaatio” – mutta ajatus siitä, että Bataillen ajattelusta voitaisiin antaa jonkinlainen kokonaiskuva, sotii jälkistrukturalistista henkeä vastaan.

Roni Grén tarttuu taidehistorian väitöskirjatutkimuksessaan Georges Bataille, historia ja taide mittavaan tehtävään. Hän rakentaa kokonaiskuvaa Bataillen taidetta koskevasta ajattelusta. Hanke on vähintäänkin implisiittisesti kriittinen jälkistrukturalistista tutkimusotetta, etenkin taideteoriassa esitettyjä jälkistrukturalistisia Bataille-tulkintoja kohtaan. On kuitenkin selvää, että Grénin oma tutkimusote on vahvasti tämän suuntauksen vaikuttama, mikäli se ymmärretään eräänlaiseksi merkityksenannon mikrorakenteita eritteleväksi formalismiksi, joka samalla olettaa, että sen tutkimat rakenteet ovat koko ajan rakenteilla, purkautumassa, intohimoisessa liikkeessä. Samalla kun Grén rakentaa kokonaiskuvaa väljän historiallisen narratiivin avulla, tämä historia asettuu ”diskurssien” tai ”diskursiivisten kenttien” tasolla. Tutkimusteksti erittelee mikroskooppisia tai vähän suurempia siirtoja ja eroja, Grénin tutkimuksen termistöllä strategioita, tutkittavien tekstien ja niiden keskustelukumppanien muodostamassa diskurssissa.

Mutta miksi yleensä Bataille ja taide? Bataille tunnetaan paremmin muista temaattisista yhteyksistä. Maurice Blanchot’n ja Jean-Luc Nancyn jalanjäljissä Bataillea on lähestytty yhteisön ajattelijana. Bataille liittyy ranskalaiseen filosofiseen ja sosiologiseen keskusteluun, jota riivaa kysymys modernista yhteisön mahdollisuudesta. Kysymys linkittyy ajatuksiin uhrauksesta ja tuhlauksesta yhteisöllisinä ydinkäytäntönä sekä näkemykseen pyhästä yhteisöä ylläpitävänä rakenteena ja kokemuksena. Kuitenkin taiteen ja kuvan pohdinta muodostaa Bataillen ajattelussa vähintään yhtä pysyvän juonteen kuin yhteisöproblematiikka.  Samalla hänen kuvaa ja taidetta koskeva ajattelunsa kietoutuu kolutumpiin aiheisiin valaisten myös niitä uudella tavalla. Grén seuraa tutkimuksessaan Bataillen jännitteistä ja muuttuvaa suhdetta surrealistiseen kuvakäsitykseen ja taidepolitiikkaan, hänen taidekäsityksensä kytköksiä yhteisö- ja pyhätematiikkaan, hänen taidepohdintansa kiteytymistä runouden käsitteen alla (”runouden”, joka – kuten Grén uskottavasti esittää – ei viittaa runouteen kapeassa mielessä vaan yleensä taiteeseen siinä määrin kuin sen voi ymmärtää eräänlaiseksi resurssien tuhlaukseksi ja subjektin ja objektin suhteen hajottajaksi), ja vielä, Bataillen taidehistorian mahdollisuuksia sekä esihistoriallista ja modernia taidetta koskevia analyyseja. Tällainen kokonaisesitys Bataillen taidetta koskevasta ajattelusta on puuttunut paitsi Suomessa, myös kansainvälisesti, ja Grén toteuttaa tehtävänsä uskottavasti.

Bataillesta entuudestaan kiinnostuneelle tutkimus tarjoaa uuden näkökulman omia teitään kulkeneen ajattelijan tuotantoon. Taideteorian harrastajan Grén johdattelee keskusteluihin taiteen materiaalisuudesta, muodottomasta (l’informe), formalismista, ikonologiasta ja modernin maalaustaiteen ”alastomuudesta”. Ranskalaisesta aatehistoriasta kiinnostuneelle työ avaa Bataillen kautta ikkunan 1900-luvun tärkeisiin ja vaikutusvaltaisiin intellektuaalisiin suuntauksiin ja debatteihin: surrealismiin, hegeliläisyyteen, eksistentialismiin. Työ on varsinainen runsaudensarvi, ja monessa eri mielessä: tekstinä, aineistoltaan, teemoiltaan. Tutkimuksen ensimmäisessä osassa, joka on nimetty ”Runousvihaksi”, Grén tarkastelee Bataillen taideteoreettisia pohdintoja 1930-luvun taitteesta 1950-luvun loppuun. Pohdintojen kantava kysymys koskee taiteen arvoa ja ”hyötyä” modernissa maailmassa. Voiko taide olla mielekästä toimintaa? Voiko se muuttaa maailmaa – jopa vallankumouksellisella tavalla? Onko taiteilijasubjektilla jotain tekemistä tässä maailmassa? Grén suhteuttaa Bataillen pohdintaa ennen muuta surrealismiin ja sen utopiaan runollisen ylitodellisuuden tuomisesta modernin arjen keskelle, sekä Sartren vaatimukseen sitoutuneesta taiteesta. Tekstin runsaudesta voi poimia tämän osan keskeiseksi jäsennykseksi kysymyksen yhteisöstä sekä yksilön ja yhteisön suhteesta sikäli kuin ne asettuvat taiteen ja sen tekemisen kontekstissa. Grén viittaa toistuvasti Bataillen ”yhteisöllisiin etsintöihin”, jotka pitkälti motivoivat myös taiteen pohdintaa. Yhteisön kysymys jää kuitenkin Grénin työssä harmillisesti ilmaan. Mitä Bataille oikein etsii etsiessään yhteisöä? Ja miksi ja miten yhteisön ja taiteen kysymykset oikeastaan liittyvät yhteen? Grén osoittaa kyllä epäsuorasti tämän yhteyden, moninkertaisestikin, mutta yhteisökäsitteistö jää työssä implisiittiseksi. Sen selventäminen olisi edellyttänyt aiheesta käydyn keskustelun huomioimista, mikä toki olisi raskauttanut muutenkin ylenpalttista työtä entisestään.

Toisaalta Grén osoittaa työnsä ensimmäisessä osassa, ettei yhteisön vaade ole Bataillen ajattelun yksinomainen viitepiste, vaan etenkin varhaisemmissa teksteissään kuten Tuhlauksen käsitteessä ja Noidan oppipojassa hän todellakin pohtii myös taiteilijasubjektina toimimisen ehtoja tavalla, joka ei palaudu yhteisön kysymykseen ja on tietyssä mielessä sille vastakkainen. Tässä tulee esiin eräs Grénin tutkimuksen ilmeisiä ansioita: tutkijanotteen omaehtoisuus. Aiemman tutkimuksen perusteella Bataillen taiteilijasubjektin pohdinnat jäisivät helposti huomiotta, ja etenkin Bataillen kaltaisen vaikean ja ambivalentin kirjoittajan kohdalla vakiintuneisiin käsityksiin on suuri kiusaus turvautua. Grén ei kuitenkaan ole ennakkokäsitysten varassa, vaan hakee kärsivällisesti omaa kantaansa tekstien tarkan lähiluvun kautta.

Silti olisin tässä osassa kaivannut sen huomioimista, että eräässä kiistattomassa mielessä yksilön ja yhteisön vastakkainasettelu on Bataillen kohdalla irrelevantti. Kautta koko tuotantonsa Bataille pohtii mahdollisuuksia yksilöllisten rajojen avaamiseen ja särkemiseen ja sellaiseen hetkelliseen jakamisen ja yhteisyyden kokemiseen, joka ei palaudu yksilön tai yhteisön ominaisuudeksi tai omaisuudeksi. Bataillelle on omaleimaista nimenomaan operoiminen vakiintuneen yksilösubjektin ja yhteisön vastakkainasettelun tuolla puolen. Yksilösubjektin rajat rikkovaa hetkeä, eräänlaista katastrofia, Bataille myös taiteelta haluaa. Tämä tulee esiin esimerkiksi Bataillen Baudelaire-tutkielmassa, jota Grénkin käsittelee. Tekstissään Bataille kuvaa Baudelairen runouden ja elämän pyrkimystä subjektin tuhoavaan ”mystiseen partisipaatioon”. Baudelairen positio Bataillen kuvaamana on tuhoisa, mahdoton; mutta mahdottoman affirmoiminen, jos mikä, on tyypillinen bataillelainen ele. Grénin tutkimuksen jälkimmäinen osa ”Historia ja taide” tarkastelee Bataillen myöhäisiä taidehistoriallisia tekstejä. Analyysin aiheina ovat Bataillen tekstit Lascaux’n luolamaalauksista ja Manet’n maalauksista. Lisäksi Grén pohtii Bataillen suhdetta ikonologiaan ja esittää rinnastuksen muutamiin muihin ajattelijoihin, jotka jakavat Bataillelle ominaisen vastustuksen narratiivista (taide)historiaa ja kuvien selittämistä kohtaan sekä korvaavat sen ristiriitaisten elementtien selittelemättömällä rinnastuksella (Aby Warburg, Breton, Benjamin). Tähän osaan kokonaisuudessaan liittyy eräs Grénin työn keskeisiä, ja onnistuneita, argumentteja. Bataillen myöhäistuotantoon kaikkinensa on suhtauduttu varhaistekstejä vähättelevämmin, ja varhaisista töistä on tehty avain myöhempiin, jos näillä yleensä on arvoa. Näin esimerkiksi Michel Suryan ohittamattomassa elämäkerrassa Georges Bataille, La mort à l’oeuvre, ja myös taidehistorian ja -teorian Bataille-vastaanotossa, kuten Georges Didi-Hubermannin tai Rosalind Kraussin analyyseissa. Grén korjaa hienosti tähän liittyvää vääristymää asettuen tältä osin selvästi erästä jälkistrukturalistisen tutkimuksen painotusta vastaan sisällöllisesti (ei niinkään metodologisesti). Hän osoittaa Bataillen myöhäistuotannon uusia kysymyksenasetteluja, tärkeimpänä uudelleenarvioinnin suhteessa hegeliläiseen universaalihistorian hankkeeseen ja historian lopun ajatukseen, ja nostaa esiin vähäpätöisinä pidettyjä tekstejä, kuten tutkielman Manet’n maalaustaiteesta.

Esseessään Antivision Rosalind Krauss tuomitsee Bataillen Manet-tutkielman epäonnistuneeksi. Hän tarttuu Bataillen ilmaisuun, jossa Manet’n maalauksissa merkittävää ei ole aihe, vaan valon värähtely, ja tutkielmassa esitettyyn ajatukseen Manet’sta modernin taiteen alkuperänä. Kraussille Bataillen teksti on lattea modernistisen ideologian ilmentäjä ja sellaisena omituinen floppi Bataillen tuotannossa. Krauss haluaakin painaa Manet-analyysin syrjään ja nostaa esiin samaisen tekstin sivupolun, huomiot Goyasta, modernin taiteen ”toisesta alkuperästä”, jonka väkivallasta ja sokaisevasta intensiteetistä puolestaan on suora yhteys Bataillen varhaisiin intresseihin. Lattean modernistisen puhtaan katseen ylivallan vastapainoksi tuodaan varhaisen Bataillen viehtymys sokeaan pisteeseen, sellaiseen katseen kohteeseen, joka ei voi tuottaa muuta kuin katsojan tuhon.

Grén löytää Bataillen Manet-tekstistä enemmän. Hän lähtee analysoimaan Bataillen näkemystä ”maalauksen alastomuudesta”, joka ei olisi niinkään yksinomaan aiheen ylittämistä puhtaan maalauksen hyväksi kuin aiheen ”transfiguraatiota maalauksen alastomuuteen”. Yhtäältä Grén liittää Bataillen analyysin Kleen pohdintoihin maalaustaiteen alastomuudesta, toisaalta hän kehittelee katseen problematiikkaa ei niinkään katsojan katseen, vaan maalauksen esittämän hahmon, tässä tapauksessa Manet’n Olympian, välipitämättömän katseen kautta. Kuten muuallakin Grénin tutkimuksessa, teksti on runsasta ja sitä raskauttaa avaamatta jäävä käsitteistö, tässä tapauksessa Lacanilta lainattu. Tietyssä mielessä Grén kirjaa Bataillen tekstin moniselitteisyyden päälle vielä lisää moniselitteisyyttä. Samalla jakso osoittaa Grénin kiistattoman kyvyn tekstin sensitiiviseen lähilukuun ja onnistuneeseen tutkimukselliseen polemiikkiin. Ajatus ”maalauksen alastomuuteen transfiguroimisesta” ei ehkä selvene tyhjentävällä tavalla; silti kiteytyksiäkin löytyy: ”Maalaus on pelkkää erityisyyttä ja pintaa. Objekti on sen tuolla puolen, tiedon rajalle asettuneen subjektin fantasma. Singulaarisuus estää paikantamisen. Olympian todellinen katse – ja maalauksen todellinen alastomuus – häilyy ja elää kuvitteellisessa.” (s. 155) Tällaista Grénin teksti parhaimmillaan ja omimmillaan on: kirkkauteen jää arvoitus. Jos arvoitusta avattaisiin ja käsitteitä selvennettäisiin hieman pidemmälle, esimerkiksi juuri tästä jaksosta tutkimuksellisine polemiikkeineen saisi työstettyä hienon artikkelin. Grénin tutkimuksen kunnianhimoisinta ja kiinnostavinta antia on hänen analyysinsa Bataillen luolamaalaustutkimuksista. Grén kytkee Bataillen kiinnostuksen esihistorialliseen taiteeseen hegeliläisyydestä kumpuavaan universaalihistorian projektiin. Kyse on sekä menneisyyden tavoittamisen että (yksijuonisen) historiallisen narratiivin mahdollisuudesta. Mahdottomuuden affirmaatioon tietysti päädytään, mutta Grén osoittaa, että Bataillen oli kuljettava siihen pisteeseen universaalihistorian unelman kautta – unelmana, joka pitää pintansa samalla kuin sen unelmaluonteesta ollaan tietoisia. Grén kiteyttääkin bataillelaisen näkemyksen historioitsijan tehtävästä: se on ”historiallinen projektio paluiden ja (muistin)menetysten toimettomana työnä” (s. 178).

Tämä toimeton työ päätyy Bataillella ja Grénin työssä analyysiin eläimen kuvasta. Esihistorian hämärässä luolassa ihminen maalasi eläimiä ja tuotti näin ”itse luodun toiseuden kokemuksen” (s. 134). Eläin on toinen, joka edustaa ihmisyyden rajaa, toinen joka on sekä identifikaation kohde että identifikaatiota pakeneva kokonaan toinen, materiaalisesti kuvattu mutta silti kuvitelmissa elävä. Eläimen kuva tuo yhteen Bataillen taiteeseen ja uskontoon liittyvät intressit: eläin on intohimoisen kuvaamisen kohde ja uhrattava kulttiobjekti. Toinen, kuviteltu toinen, jonka avulla ylittää omat rajansa ja päästä hetkeksi pidäkkeettömään kommunikaation tilaan. Grénin analyysit eläimen kuvasta vetävät yhteen tutkimuksen monia aihioita kiinnostavasti, oivaltavasti, ei täysin eksplisiittisesti. Oivalluksia syntyy, kysymyksiä jää, kuten se, mikä lopulta olisi Bataillelle kuvan ja kuvitelman suhde.

Grén toteaa itse, että ”Bataille käyttää — monia käsitteitä epäkoherentisti, vaihtelevissa merkityksissä ja tuottaa sillä tavoin katkoksia filosofiseen puheeseensa” (s. 190). Näin voisi luonnehtia myös Grénin omaa tekstiä, joka ei päde käsitteellisellä tarkkuudella ja jonka eteneminen on usein erittäin assosiatiivista. On oireellista, että Grénin tutkimusta lukiessa tulee välillä mielihalu palata Bataillen omiin teksteihin tarkistamaan, ”miten tämä nyt oikein meni”, kun Bataillen teksteissä tämä nimenomaan ei usein ole kovinkaan selvää, ja tutkimukselta kaipaisi nimenomaan tiivistystä, selvennystä ja analyysia, ei matkaseuraa syvemmälle labyrinttiin. Tämä tarkoittaa myös, että Grénin teksti ei varmaankaan ole ihanteellinen johdanto Bataillen ajatteluun. Kuten on toivottavasti tullut selväksi, Grénin tutkimus on lukijalleen kuitenkin parhaimmillaan erittäin palkitseva. Onneksi sellaisellekin tutkimustekstille on vielä sijaa, jota ei ole kirjoitettu kieli keskellä suuta vaan ajattelulle ja kielelle antautuen.

Jari Martikainen tutkii väitöskirjassaan Käsitettävä taidehistoria. Kuvalähtöinen malli taidehistorian opetukseen kuvallisen ilmaisun ammatillisessa perustutkinnossa, millaista taidehistorian opetuksen tulisi olla kuvallisen ilmaisun ammatillisessa perustutkinnossa. Hän lähestyy mielekkään ja innostavan taidehistorian opetusta sekä taidehistorian että kasvatustieteen kautta. Vastausta Martikainen hakee ainedidaktiikkaan liittyvien ja siitä nousevien kysymysten avulla.  Väitöskirjassaan hän haastaa vallitsevia taidehistoriaan sekä muihin historiatieteisiin liittyviä oppimiskäsityksiä ja etsii uusia taideperusteisia oppimistapoja. Opiskelijoille suoritetut kyselyt, tehtävät ja omat päiväkirjamerkinnät ovat keskeisenä tutkimusaineistona. Tutkimus sisältää kaksi toisiinsa liittyvää osaa. Ensimmäisessä osassa Martikainen keskittyy taidehistorian substanssin käsittelyyn ja oppiaineen määrittelyyn suhteessa ammatillisen perustutkinnon opetussuunnitelmiin. Toinen osa sisältää käsitettävän taidehistorian opetusmallin mukaisen empiirisen aineiston analyysit, jotka on toteutettu sisällön analyysiä ja diskurssianalyysiä käyttäen.

Taidehistorian opetusta ei muutamaa pro gradu -tutkielmaa tai lopputyötä lukuun ottamatta ole aiemmin tutkittu, huolimatta siitä, että taidehistoriaa opetetaan eri kouluasteilla yläasteelta yliopistoon ja erilaisissa vapaa-aikaan liittyvissä taidekouluissa ja kansalaisopistojen taidepiireissä. Tutkimus tuokin uutta näkökulmaa taidehistorian opetukseen ja sijoittuu eri tieteiden rajapinnoille, taidehistorian lisäksi se sivuaa kasvatustiedettä, taide- ja kuvataidekasvatusta sekä historiatieteitä.

Tutkimusongelma konkretisoidaan ainedidaktiseen ajatteluun perustuviin tutkimuskysymyksiin, joita tarkastellaan ja testataan johdonmukaisesti ja asiantuntevasti niin suhteessa teoreettiseen kirjallisuuteen kuin kerättyyn empiiriseen aineistoonkin. Vastauksia kysymyksiin nousee esiin empiirisen aineiston tarkastelun myötä.  Tutkimuksen eettiset pohdinnat ovat saaneet johdannossa oman alalukunsa, mikä on järkevä valinta. Tutkimustilanne on oppimistilanne ja opiskelijoiden tuottama tutkimusaineisto on henkilökohtaista kasvua ja reflektointia. Lisäksi tutkija on opettaja ja aktiivinen toimija, millä on etunsa mutta myös haittansa. Martikainen tiedostaa erittäin hyvin nämä tutkimukseensa liittyvät eettiset seikat ja tuo ne avoimesti esiin.


 Väitöskirja hyödyntää toimintatutkimusta, sivuaa narratiivista tutkimusta ja sijoittuu selvästi kouluetnografisen tutkimuksen piiriin. Kuitenkin tutkimuksen laajin metodologinen viitekehys on toimintatutkimus. Opetusmetodeja kehittävä toimintatutkimus on ollut suosittu tutkimusmenetelmä kuvataidekasvatuksessa viimeisen kymmenen vuoden aikana; pro gradujen ohella viime vuosina on julkaistu muutama toimintatutkimusta hyödyntävä väitös muun muassa Mirja Hiltusen Yhteisöllinen taidekasvatus – Performatiivisesti pohjoisen sosiokulttuurisessa ympäristössä (2009) ja Tuula Vanhatapion Poikavoimaa kuvataideharrastukseen – Pohjoinen näkökulma poikien ja lasten vanhempien näkemyksiin kuvataideharrastuksesta ja kuvataideopetuksesta (2010).

Toimintatutkimus soveltuu hyvin aiheisiin, joissa kehitetään kohteena olevan yhteisöä ja sen toimintaa, sekä tilanteeseen, jossa tutkija osallistuu itse toimintaan. Toimintatutkimusta hyödynnetään usein opetusjärjestelyjen ja menetelmien kehittämisessä. Metodin avulla saadaan tietoa ja kokemusta uudentyyppisistä opetusmenetelmistä ja oppimateriaaleista sekä opetuskäytännöistä ja niiden toimivuudesta erilaisissa opetustilanteissa. Martikainen ei kuitenkaan täysin hyödynnä toimintatutkimukseen liittyvää syklistä mallia. Syklin kierros koostuu suunnittelusta, toiminnasta, havainnoinnista ja reflektoinnista. Nämä on huomioitu hyvin opintovuoden opintokokonaisuuksien suunnittelussa, muttei aina seuraavan opetuskokonaisuuden ratkaisuissa. Kontekstuaalinen ainedidaktiikka ja hiljainen taidehistoria nousivat tutkimuksen myötä selkeästi esille. Näiden pohjalta olisi voinut toimintatutkimuksen hengen mukaisesti tuoda esille uusia näkökulmia ja ehdotuksia taidehistorian opetusmenetelmiksi.

Tutkimus jakautuu kahteen osaan, jonka ensimmäinen osa sisältää luvut: Taidehistorian substanssi kontektissa ja Taidehistorian opetus ja oppiminen kuvallisena, kielellisenä ja kehollisena narratointina. Martikainen analysoi taidehistoriaan liittyviä käsityksiä, ihmis- ja tietokäsitystä sekä taidehistorian paikkaa ammatillisessa perustutkinnossa. Sitten hän tuo esiin opetusjärjestelyjen kasvatustieteellistä teoriataustaa ja kuvan tulkintaan liittyviä näkemyksiä. Tämä ensimmäinen osa tarjoaa teoriataustan tutkimuksen toiselle osalle, mutta tukee hyvin kerätyn aineiston analyysia.

Tutkimuksen toinen osa keskittyy opintovuoden aikana kerätyn aineiston – kyselyiden, kuvallisen materiaalin sekä Martikaisen päiväkirjamerkintöjen – analyysiin. Aineistonkeruu tapahtui oppimisprosessiin nivottujen reflektiokyselyiden muodossa ja kuvallisten tehtävien kautta. Mukana oli kaksi kuvallisen ilmaisun ryhmää. Kaikkiaan tutkimukseen osallistui 25 opiskelijaa.  Aineiston keruussa olisi voitu hyödyntää videointia ja saada näin osallistuvaa havainnointia tarkempaa tietoa opiskelijoiden kehollisesta ilmaisusta ja sosiaalisista suhteista. Aineiston keruu ja analyysi ovat tarkkaa ja luotettavaa – sopivat suorastaan akateemiseksi malliksi tutkivan opettajan toiminnasta. Analyysimetodeina ovat sisällön analyysi ja diskurssianalyysi, jotka avaavatkin aineistoa hyvin. Aineistoanalyysit rakentuvat kuvailevasta osasta, joka sisältää ehkä turhankin paljon suoria aineistolainoja, ja analyysin tuloksista. Rakenne on selkeä, mutta tuottaa väistämättä toistoa. Aineistoanalyyseistä olisi saatu vieläkin kiinteämpiä karsimalla aineistoesimerkkejä, linkittämällä kuvailevan ja aineiston tulososat yhteen sekä nostamalla liitteissä olevat taulukot varsinaisen tekstin lomaan. Taidehistorian opetuksen neljän opintojakson esittely kaaviona, jossa olisivat olleet sisällöt, tavoitteet, opetusmenetelmät, tehtävät ja ajankohta, olisi helpottanut aineiston analyysin seuraamista.

Viimeisessä luvussa Martikainen esittelee tutkimuksensa tulokset. Kontekstuaalinen ainedidaktiikka ja hiljainen taidehistoria ovat mielenkiintoisia löytöjä ja tarjoavat hedelmällisen lähtökohdan taidehistorian mutta myös muiden oppiaineiden opetusmenetelmien tarkasteluun ja kehittämiseen. Kaiken kaikkiaan tutkimus tuo uudenlaisen tavan tarkastella opetusta ja todentaa aiemmin ns. mututietoon tai -tuntuun pohjautuvia oletuksia taidehistorian opetuksesta sekä tarjoaa vaihtoehtoisen oppilaan todellisuutta tukevan tavan opettaa taidehistoriaa. Martikaiselle on teoriatietojen ohella myös opetustyön kautta kertynyttä hiljaista tietoa, joten hänellä olisi mainiot edellytykset kirjoittaa aiheesta oppikirja.
Albertus Pictor. Målare av sin tid 1. Bilder i urval samt studier och analyser  (2009). Toim. Pia Melin. Stockholm: Kungl. Vitterhets historie och antikvitets akademien, 154 sivua.

Sandquist Öberg, Christina (2009). Albertus Pictor. Målare av sin tid 2. Samtliga bevarade motiv och språkband med kommentarer och analyser. Stockholm: Kungl. Vitterhets historie och antikvitets akademien, 438 sivua.

Ruotsin keskiajan taiteen tunnetuimman mestarinimen Albertus Pictorin (n. 1440–1509) kuolemasta tuli vuonna 2009 kuluneeksi 500 vuotta.  Juhlavuotta valmisteli Tukholman yliopiston taidehistorian laitoksen johdolla vuodesta 2003 vuoteen 2006 toiminut tieteellinen tutkimusprojekti Albertus Pictor – målare av sin tid. Riksbankens Jubileumsfondin rahoittaman hankkeen kunnianhimoinen tavoite oli laajentaa ja syventää kuvaa taiteilijasta aikansa kontekstissa erityisesti taidehistoriallisen ja kielitieteellisen tutkimuksen yhdistävin menetelmin. Projektin työtä tehostettiin digitaalikuvauksen ja tietokoneavusteisen tutkimustekniikan avulla. Hanke tuotti suuren yleisön saataville laadukkaan verkkosivuston laajoine kuva-aineistoineen ja linkityksineen [1]. Tulokset julkaistiin muhkeana kaksiniteisenä kokonaisuutena kunniakkaan tiedejulkaisijan Kungl. Vitterhets historie och antikvitets akademin sarjassa.

Saksalaissyntyinen Albertus oli kotoisin pienestä hesseniläisestä Immenhausenin kaupungista. Albertuksen Ruotsiin saapumisen motiivit ovat jääneet hämärään. Yhteydet Ruotsista mannermaalle olivat 1400-luvun jälkipuoliskolla vilkkaita: ruotsalaisella ylimystöllä oli kulttuurisia ja kaupallisia siteitä moniin keskeisiin kaupunkeihin ja organisaatioihin. Katolisen kirkon papistolle Manner-Eurooppa oli osa universaalikirkon eri toimintojen verkostoa, joka tuli varsinkin ylemmälle papistolle tutuksi opiskelujaksoilta ja virkamatkoilta. Ensimmäiset tiedot Albertuksesta Ruotsissa liittyvät hänen toimiinsa Arbogassa vuonna 1465. Vuodesta 1473 alkaen hän asui Tukholmassa ja hoiti toimeksiantonsa pääkaupungista käsin.

Tuotteliaan Albertuksen monipuoliseen toimintaan liittyy enemmän kirjallisia dokumentteja kuin kehenkään muuhun aikakauden taiteilijaan. Näin ollen tutkimuksella on ollut poikkeuksellisen monipuoliset mahdollisuudet on sitten kyse elämäkerrallisesta tutkimuksesta, tilaajayhteyksien ja toimintaverkon selvittämisestä tai aiheiden mukaisesta tutkimuksesta.

Erityiseksi tutkimuskohteeksi Albertuksen tekee tuotannon laajuus ja signeerausten lukuisuus. Signeerauksista yhdeksän on säilynyt tai tunnetaan luotettavasti. Maalarina, helmikirjojana ja työverstaan johtaja-urakoitsijana toimineen Albertuksen tuotantoon kuuluu 36 kirkkointeriööriä pääasiassa Mälarenin laaksossa kattaen Uplannin, Västmanlandin ja Södermanlandin. Tämän kulttuurialueen ulkopuolelle sijoittuu yksittäinen maalaushanke Norrbottenin Nederluleån kirkossa.  Albertuksen maalariryhmässä on toiminut useita tekijöitä. Tutkimuksessa on kyetty erottamaan neljästä kuuteen eri kädenjälkeä.

Albertus-juhlavuonna ilmestynyt suurteos piirtää monipuolisen kuvan myöhäiskeskiajan maalarista toimintaympäristössään. Teoksen ensimmäinen osa sisältää kuviin ja Albertukselle attribuoituihin teoksiin keskittyviä tarkasteluja. Taiteilijan biografisia tietoja luotaavan artikkelin on kirjoittanut Jan Svanberg yhdessä Jan Öbergin kanssa. Taidehistoriallista tutkimusta projektissa tehnyt ja Albertuksesta oman väitöskirjansa vuonna 2006 julkaissut Pia Melin valottaa yhdessä artikkelissaan attribuointikriteereitä ja keskittyy kahdessa muussa artikkelissaan rajattuihin temaattisiin tarkasteluihin. Herman Bengtsson on kirjoittanut esikuvatutkimuksesta ja kuvan funktioista.  Historioitsija Göran Dahlbäckin artikkeli valottaa pitäjien maanomistus- ja varallisuussuhteita myöhäiskeskiajalla.

Latinankielisiä tekstejä tutkinut Christina Sandquist Öberg vastaa kirjakaksikon toisesta osasta, joka temaattisissa artikkeleissaan keskittyy tekstinauhojen tulkintaan. Toinen painokas lohko teoksessa muodostuu Albertuksen kokonaistuotannon kirkkokohtaisesta teosluettelosta.  Systemaattinen luettelo on malliesimerkki perusteellisen dokumentaation raportoinnista. Se sisältää lyhyen rakennuksen kuvauksen sekä maalausten ja tekstien esittelyn holvien ja muiden sijaintipaikkojen mukaisesti. Kunkin kuva-aiheen ja tekstin sijainti on kohdennettu numeroin kirkon rakennetta hahmottavaan kaavapiirustukseen. Kolmas niin ikään tulevaa tutkimusta erinomaisesti palveleva lohko kattaa aiheenmukaisen hakemiston ja tekstinauhahakemiston.

Projektin tuloksena voitiin tunnistaa uusia, aiemmin löytämättömiä aiheita. Osa tekstinauhoista tulkittiin uudelleen, ja näin aiempi tulkinta muuttui tai täsmentyi.  Tutkimuksella on nyt käytössään perusteelliseen kokonaisvaltaiseen dokumentaatioon perustuva esitys Albertus Pictorin tuotannosta. Varhaisempi tutkimus on tuonut esiin keskeisiä piirteitä. Erik Lundbergin monografia Albertus Pictorista (1961) sai jo seuraavalla vuosikymmenellä täsmennystä, kun Henrik Cornellin ja Sigurd Wallinin Albertus Pictor, Sten Stures och Jacob Ulfssons målare ilmestyi vuonnna 1972. Siitä tuli standarditeos alallaan.  Anna Nilsénin väitöskirja Program och funktion i senmedeltida kalkmåleri. Kyrkmålningar i Mälarlandskapen och Finland 1400–1534 (1986) koskee osin Albertusta ja täydensi siten joitakin tietoja. Ruotsissa kirkkojen systemaattinen inventoiva tutkimus on luonnollisestikin ulottunut jo varhain Mälarenin kulttuurialueen keskiaikaisiin kirkkoihin, joten myös Sveriges kyrkor  -sarjan niteissä on dokumentoitu runsaasti Albertus-kirkkoja. Albertus-juhlavuotta valmistelleen tutkimusprojektin tavoitteet olivat aiempaa painokkaammin kielitieteellisiä. Näin ollen etenkin maalaussarjoihin ja kuviin liittyvistä tekstinauhoista saatiin uutta tietoa, mikä avasi osaltaan uudenlaisen tutkimuksellisen lukutavan maalausten aiheiden ja funktioiden analyysille.  Osoittautui, että käytettyä keskiajan kirjallisuutta leimaavat Vanhan ja Uuden testamentin tekstit erityisesti Versio Vulgatan mukaisessa asussa.

Maalauksiin liittyvien tekstinauhojen tarkka tutkimus avasi aiempaa syvällisemmin myös liturgisten tekstien merkitystä ja maalausten sisältämien viestien kohdentumista kirkkoon kokoontuneelle seurakunnalle. Vertaileva kirjallisuustutkimus vahvisti Biblia pauperum -teoksen merkityksen Albertuksen käyttämänä esikuvana. Maalarilla on ollut käytössään ilmeisesti 40-sivuinen puupiirrosversio 1400-luvulta. Jossain määrin myös Speculum Humane Salvationis -teos on antanut virikkeitä, vaikkakaan se ei Biblia pauperumia tekstivoittoisempana ole samalla tavoin tunnistettavissa visuaalisista tuotoksista.

Historioitsija Göran Dahlbäckin taulukkomaisesti dokumentoitu katsaus luo oivallisen kuvan tilojen omistussuhteista tarkastelualueella ja antaa samalla viitteitä kirkollisen maalaustyön tilaajista ja maksajista. Vaikuttaa siltä, että Albertus toimi modernin tilauskilpailun periaatteilla ja otti tilauksia keneltä tahansa, jolla oli varaa maksaa. Dahlbäckin taulukoista hahmottuvat selkeästi tilojen (=savujen) omistuksen jakautuminen ja erot omistussuhteissa pitäjien ja alueiden välillä. Savujen suuri määrä ei osoittaudu maalausten toteuttamisen ensisijaiseksi perusteeksi, sillä muutamien tilojen hallitsemissa pitäjissäkin on ryhdytty suuriin maalaushankkeisiin.  Dahlbäckin havainnot vahvistavat aiemmissa tutkimuksissa todetun seikan, että on varmasti tapauksia, joissa verotalonpojista koostuneet seurakuntalaiset ovat itse kustantaneet maalaustyön. Muutamissa tapauksissa tilaajina ovat olleet rälssimiehet ja -naiset. Tosin näissäkin tapauksissa kirkkoherran tai pitäjänkirkon omaisuus saattaa olla suhteellisen huomattava. Esimerkiksi Härkebergassa on vain hiippakunnan ja arkkipiispan vaakunat. Vastaavasti rälssin hallitsemisissa pitäjissä rälssivaakunat ovat yleisiä valtion, arkkipiispan ja hiippakunnan vaakunoiden rinnalla. Arkkipiispa Jacob Ulffson ja kirkon johtomiehet kannustivat seurakuntia kaunistamaan kirkkoja. Tässä suhteessa Albertus on yksi monista maalaustilauksia toteuttaneista, ei ainoa, mutta attribuoidun tuotannon laajuudessa ainutlaatuinen tekijä.

Kalkitsemiset ja restauroinnit ovat jättäneet jälkensä maalauksiin. Attribuointitutkimuksessa kalkitsematta jäänyt Kumla on tyylihistoriallisesti kiinnostavin, vaikka eivät Kumlankaan maalaukset ole vauriottomia. Ainutlaatuista Albertuksen maalaustuotannossa on sommitelmien eloisuus ja liikkeentuntu. Maalausten plastisuus syntyy taitavasta varjostusten ja heijastusvalojen käytöstä. Hahmojen otsat, leuat ja nenät on kohotettu ja muotoiltu valoilla. Niin ikään lasyyrien käytössä Albertus oli mestarillinen.

Albertuksen maalaamille kirkoille on yhteistä kuvasommittelun yleispiirteinen perusohjelma, joka kuitenkin vaihtelee kirkosta toiseen.  Aiheita on jaksotettu sarjoiksi siten, että niissä on sisällöllistä vaihtelua. Variaatiota on myös syklien välisissä kytköksissä. Näin ollen tuloksena on uniikkeja kokonaisuuksia, joille on leimallista taitava tekstin ja kuvan yhdistäminen.

Esikuvagrafiikan tutkimus on pitkään hallinnut pohjoismaista ikonografista tutkimusta. Albertuksen käyttämien mallien jäljittäminen on osoittanut hänen käytössään olleen varsin runsaasti grafiikkaa. Kuvamaailman luonne oli myöhäiskeskiajalla murrosvaiheessa, ja tämä näkyy myös ruotsalaiskirkkojen maalauksissa. Aristokraattisesta hienostuneisuudesta oltiin siirtymässä porvarillisempaan suuntaan. Kalkkimaalauksista kuvastuu maalarin maanläheinen ote. Albertus Pictor -tutkimusprojektin ja juhlavuoden anti on kiinnostava virstanpylväs taidehistorian kirjoittamisen kannalta. Aiemmin tehdyn inventoivan ja kartoittavan perustutkimuksen pohjalta on päästy syvällisemmin erittelemään sitä, mitä on yhden taiteilijan ja hänen työpajansa oeuvren historiallinen ja monitieteinen tulkinta merkitysten rakentamisprosessina. Albertus Pictorin tapauksessa ruotsalaisen perinteikkään taidehistoriallisen tutkimuksen aiemmat tulokset tietyin osin täsmentyivät ja syvenivät, etenkin kielitieteellisen tutkimuksen on tuomalla lisällä. Samoin taustoitus pitäjänkirkkojen taloudelliseen todellisuuteen on syventänyt kuvaa seurakuntayhteisöstä uskonnollisena ja taloudellisena yhteenliittymänä.

Taidehistorian tieteenalan kannalta esikuvia tunnistava ikonografinen kartoitus on Albertuksen kohdalla tullut pääsääntöisesti suoritetuksi. Eurooppalaisen myöhäiskeskiajan grafiikan yhteydet toteavista ja tunnistavista havainnoista on aika siirtyä synteettisempiin eurooppalaiseen kulttuuriperintöön ja monitasoiseen visuaaliseen maailmaan kytkeytyviin pohdintoihin.

 Kannen kuva esittää New Yorkin Federal Plazaa pian sen jälkeen kun Richard Serran veistos Tilted Arch oli poistettu paikaltaan. Vuonna 1989 olin nuorena taideopiskelijana käymässä New Yorkissa, ja koska tuohon aikaan tiedonvälitys ei ollut niin nopeaa kuin nykyään, en voinut olla varma, olisiko veistos enää paikallaan kun saapuisin katsomaan sitä, ja tällainen näky minua odotti. Pettymyksestäni huolimatta ymmärsin kuitenkin valokuvata aukion kivetyksessä olevan arven. ”Lyhyesti”-teoksessani käsittelen otsikoiden ulkopuolista, elämätöntä elämää, jota otsikoiden miehet eivät pystyneet tavoittamaan – emmekä myöskään me. Otsikoita voisi verrata uraan juuttuneeseen levysoittimeen, joka soittaa yhdeksi monotoniseksi ääneksi supistunutta elämäntarinaa – ikään kuin koko levyn sisältö olisi tiivistynyt tuohon yhteen ainoaan ääneen, kun taas muualta sisältö olisi poistunut kokonaan. Tämä muu sisältö on juuri se tyhjä piha, johon viittaan.

Samoin kuin näiden otsikoiden, myös valokuvan ympärillä on W. G. Sebaldin sanoin ”suunnaton tyhjä piha”. Valokuvan kontekstittomuus on haaste katsojalle: valokuva ei esitä menneisyyttä suoraan, vaan tuo nykyhetken ulottuville vain palan menneisyyttä tai jäljen siitä. Sen läsnäolo yhdistää katsojan mielessä vähintään kaksi ajankohtaa toisiinsa: kuvan ottohetken ja katsomishetken. Näin ollen kuvauskohde on paitsi kuvassa näkyvä objekti, myös eri hetkien välinen jännite – jokin, mikä ei ole olemassa itse kuvassa, vaan syntyy kuvan katsomisen toiminnassa. Roland Barthes ilmaisee tämän vielä radikaalimmin: valokuva ei todista objektista vaan ajasta. Tämä tyhjä piha kulkee tekstin keralla läpi koko kirjan.

Sebaldin kirjassa Austerlitz sekä arkkitehtuuri että valokuva säilövät muistoja. Austerlitzia tutkinut Kaisa Kaakinen kirjoittaa, että arkkitehtuurikuvauksissa muistojen näkymättömyys ja saavuttamattomuus korostuu, sillä muistojen noutaja näkee vain paikan, joihin muistot liittyvät. Mutta vaikka valokuva tuntuisi näyttävän suoran välähdyksen menneisyydestä, se on yhtä ”näkymätön” kuin paikkoihin säilötyt muistot. Tein Pekingissä vuonna 2008 panoraamakuvia niin kutsutusta 8 kotia -alueesta. Se oli lähes slummialue, jossa asui 200 000 ihmistä. Se oli tavallaan häiriö Pekingin kaupunkikuvassa, sitä ei virallisesti ollut edes olemassa – eikä kaduilla ja paikoilla ollut lainkaan nimiä. Tässä sitten se, mitä 8 Kotia -alueelle tapahtui vuoden 2011 keväällä. Tsinghua-yliopiston professori Wei Erqiang kertoi minulle, että alueen hävittäminen oli alkanut 15. huhtikuuta ja saatu päätökseen saman kuun loppuun mennessä. Nopeaa ja tehokasta ja hänen sanojensa mukaan joissakin taloissa vielä asuttiin kun taloja ajettiin kasaan.

Tyhjä piha merkitsee minulle myös site specificin jälkeistä muuttunutta taidekenttää, jossa liikkumavaraa ei enää juuri ole. Rosalind Kraussin tunnettua kaaviota mukailevassa kaaviossani taiteilijat ovat kääntyneet kohti taideinstituution oletettua keskusta, kohti inversaalista matriisia, jonka ulkopuolella toimivalla on edessään tyhjä piha – kysymys siitä, millä tavalla työskentely taideinstituutioiden ulkopuolella voisi jälleen tulla mielekkääksi. Tutkimukseni keskeinen ambivalentti käsitepari on häiriö ja hiljaisuus.
Yhteisessä ympäristössä toimiessaan taiteilija operoi kaikkien yhteisellä maalla, jolloin jatkuva häiriö on työn kannalta keskeinen perusolettamus. Häiriö näyttäytyy ja ilmenee monella tapaa. Emme kuitenkaan juuri huomaa sitä, koska pidämme sen läsnä olemista ikään kuin annettuna. Tästä huolimatta häiriö on kouraantuntuvaa ja vaikuttaa toimiimme jatkuvasti.

Olen pyrkinyt tutkimuksessani konkretisoimaan ja saattamaan näkyväksi erilaisissa ympäristöissä esille tulevaa, mutta hankalasti näkyväksi tulostettavaa häiriötä. Nämä kartat Husin lasten- ja nuortensairaalan psykiatrisen osaston taideprojektista toivat tavallaan vahingossa näkyväksi häiriön ja hiljaisuuden kysymykset. Olimme työskennelleet tietyllä osastolla kahden vuoden ajan. Osaston tapahtumista yllättyneinä ryhdyimme kirjaamaan ja dokumentoimaan kaiken tilassa tapahtuneen toteavasti ja tarkasti.

Teimme mm. tällaisia nopeita karttoja siinä vaiheessa tarkemmin tietämättä miksi toimimme näin. Kirjasimme vain sen mitä tapahtui – mutta tällä tavoin, ikään kuin vahingossa kirjasimme myös sen mitä ei tapahtunut tai että hyvin vähän tapahtui. Dokumentoimme tyhjää ja tapahtumatonta, joka saattaa kuulostaa järjen vastaiselta ja tarpeettomalta. Yritimme tällä tavoin ymmärtää, että tapahtumat tai tapahtumattomuudet johtuvat jostain, joka ei ollut riippuvainen siitä, miten me olimme tilassa tai mitä teimme.

Joku oli antanut ymmärtää meidän suositelleen eräälle nuorelle terapeuttisen hoidon lopettamista ja luomulääkityksen aloittamista kemiallisten mielialalääkkeiden sijaan. Arvaamattamme näihin läsnäolokarttoihin dokumentoitui myös se, ettemme missään vaiheessa käyneet tuon nuoren kanssa keskusteluja lääkityksen vaihtamisesta tai keksineet mitään muutakaan omaperäistä hänen hoitonsa suhteen. Puheet ja tapahtumat huoneessa on dokumentoitu karttoihimme – myös siis se, mitä emme puhuneet. Ongelmana oli luonnollisesti se, ettei laatimamme dokumentti kelvannut todisteeksi tapahtuneesta – siis todisteeksi siitä, ettei mitään tapahtunut. Käsittelemäni häiriö on samankaltaista kohinaa, jota täydellisessä hiljaisuudessa alamme kuulla, koska vain hiljaisuudessa pystymme kuulemaan oman verenkiertomme ja liikkeittemme aiheuttamat äänet. Yleisemmin käsitettynä tämän tyyppinen häiriö on erilaisten ympäristön konkreettisten toimintojen aiheuttamaa ulkoista ääntä, melua. Säveltäjä John Cagen sävellys 4.33 konkretisoi ja tuo oivaltavasti esille tämäntyyppisen äänen, jota pidetään ainakin konserttitilanteissa pelkästään häiriönä. Cagen sävellyshän koostuu pelkistä tauoista, pianisti ei soita instrumenttiaan, vaan hän istuu sen ääressä ja laskee taukoja. Konserttisalissa pitäisi periaatteessa olla täysin hiljaista. 4.33 kappaleen ainoat äänet ovatkin sattumanvaraisia konserttiyleisön aiheuttamia tai konserttipaikan muita ennakoimattomia ääniä.

Olen joskus ”soittanut” tätä kappaletta eräälle kuvataideryhmälle äänekkään viemäriputken läheisyydessä. Tunnelma oli melko jännittävä. Sävellys voi siis kuulostaa periaatteessa miltä tahansa esitysajasta tai -paikasta riippuen. Käsittelen työssäni myös sisäistä häiriötä. Tämä klassinen tapa tulkita taidetta on ollut pitkään poissa muodista – ja juuri tällä tavoin olemme tottuneet tarkastelemaan taiteilijaa ja hänen työtään. Kuvasto on kaikille tuttua.

Kysymys on tietysti taiteilijan kuoleman jälkeen vakiintuneesta kliseestä, jota tämä Vincent van Goghin kuva oivallisesti esittää ja konkretisoi. Katson kuitenkin ettei näkökulmaa pidä hylätä pelkästään sen vuoksi että se on vanhanaikainen, ja mielestäni tämänkin kuvan voi tulkita ilmentävän jotain siitä, miten Vincent aikanaan häiriön koki.

Sisäisen häiriön ja sen läsnäolon kieltäminen on usein ilmeistä, mutta kun kiellämme sen, se siitä huolimatta, tai ehkä juuri sen vuoksi, vaikuttaa jatkuvasti toimiimme. Tällaisen sisäisen häiriön on käsitetty pikemminkin haittaavan kuin olevan jokin, jonka varaan voisi rakentaa.

Yhteistä erilaisille häiriöille on se, että ne ovat luonteeltaan pitkäkestoisia ja jokseenkin pysyviä. Niitä pidetään niin asiaan kuuluvina, ettemme osaa tai tohdi kyseenalaistaa niitä tai analysoida niiden syitä. Lähimmin olen tutkinut sisäistä häiriötä yhdysvaltalaisen taiteilijan Gordon Matta-Clarkin kohdalla, joka työskenteli muun muassa tekemällä tällaisia leikkauksia rakennusten julkisivuihin.

Tutustuin hänen arkistomateriaaliinsa Montrealissa syksyllä 2010, ja sen pohjalta olen voinut havaita, että jotkut hänen taiteeseensa vaikuttaneista keskeisistä tekijöistä on joko sivuutettu tutkimuksessa tai ne on tulkittu väärin, ja aina uudestaan samalla tavalla. Arkistomateriaalin pohjalta saatoin todeta, ettei ole olemassa mitättömiä yksityiskohtia. Yksityiskohdat ovat aina tärkeitä, puhuipa tai kirjoittipa mistä tahansa. Ja kun tällaista yksityiskohtaa lähdetään seuraamaan, saavutaan lopulta todella olennaisiin kysymyksiin. Yksi tällaisista olennaisuuksista ja samalla myös laiminlyödyistä tekijöistä on Gordonin suhde hänen kaksoisveljeensä Bataniin eli Sebastianiin. Tässä Gordon sylilapsena ja Giacomettin Invisible Object. Mattan perhe oli hyvin taideorientoitunut, mm. Marchel Duchamp oli Gordonin kummisetä. Heitä tosiaankin oli kaksi, Gordon ja Batan eli Sebastian. Ja heidän elämänsä ja varjonsa kietoutuivat toisiinsa. Sebastian kärsi vakavista mielenterveyden ongelmista, jotka lopulta romahduttivat hänet ja hän teki itsemurhan järkyttävällä ja erittäin symbolisella tavalla heittäytymällä Gordonin työhuoneen ikkunasta. Gordon itse sairastui tämän jälkeen vakavasti haimasyöpään ja kuoli vain kaksi vuotta Sebastianin itsemurhan jälkeen. Pohdin tutkimuksessani miten tuon kaltainen sortuminen tai suorastaan luhistuminen oli mahdollista?

Olen lukenut perheen sisäistä kirjeenvaihtoa ja tarkastellut siinä ilmenevää kaksoissitovaa kieltä, ja pyrkinyt tätä kautta luomaan kuvaa siitä, mitä tuossa perheessä oikeastaan tapahtui. Kaksoissitova kieli tarkoittaa sitä, ettei asioista puhuta tai niistä ei voida puhua asioiden oikeilla nimillä. Esimerkiksi raha alkaa vähitellen olla kyseisen perheen kielenkäytössä rakkauden eufemismi, koska sisäinen diskurssi ei enää sallinut puhua rakkaudesta sen omilla ilmaisuillaan. Tässä kuvassa Gordonin kaksoisveli Batan (eli Sebastian) ja chileläinen taidemaalari Roberto Matta, heidän isänsä. Roberto oli hylännyt perheensä poikien ollessa vasta kapaloikäisiä ja lapsista erityisesti Batan näyttää tarvinneen ja kaivanneen häntä. Hän oli selvästi isän poika kun taas Gordon oli selkeästi kiinnittynyt äitiinsä. Roberton käsiala on paikka paikoin hirvittävää suttua. Lisäksi hänen englannin kielensä on perin kummallista. Ryhdyin purkamaan Roberton kirjeitä tällä tavoin, kuvankäsittelyohjelmaa hyväksikäyttäen. Kun olin jo jonkin aikaa tehnyt tätä hommaa, oivalsin, että tämän materiaalin voisi jollain tavoin koostaa teokseksi. Edellä esitetyssä kuvassa olevassa Roberton kirjeessä sanotaan: ”Miten pojat jaksavat? He ovat varmasti kasvaneet ja minun pitää tavata heidät uudestaan. Nauroin kovasti Gordyä, kun hän luki kaksi päivää perätysten heti huomattuaan osaavansa tehdä sen. Rakastan – tässä vaiheessa tuon sanan siis saattoi vielä kirjoittaa – rakastan Batania niin kovasti, että hänen ongelmansa satuttavat minua syvästi. Mitä voisin tehdä hänen hyväkseen?”

Roberton kirjeistä tulee esille, että hänet oli pelattu ulos perheyhteisyydestä. Lisäksi häneltä oli evätty pääsy Yhdysvaltoihin tuon ajan kommunismivainojen vuoksi. Onkin ilmeistä, että Batan ja Gordon ovat tämän näytelmän kaksi todellista kärsijää.

Asia, jota on käsitelty tutkimuksessa usein on Gordonin ambivalentti suhde isäänsä, ja usein, esimerkiksi Pamela M. Leen kirjassa[1], on annettu ymmärtää Gordonin kapinoineen isänsä vaikutusta vastaan. Arkistomateriaalin pohjalta näin ei kuitenkaan täysin ole. Roberto näyttää pikemminkin olleen valmis jakamaan auktoriteettiaan kuin pidättämään sitä itsellään.

Ainakin jollain tasolla tämä kertoo myös siitä kielestä, jolla ylipäätään halutaan puhua, ja joka koetaan asiaan kuuluvaksi, ja jolta kantilta asiat halutaan (nykyään) nähdä. Riittävän usein toistettuina asioilla on tapana muuttua totuuksiksi. Tässä mielessä yksityiskohdat ovat todella tärkeitä. Käsittelen tutkimuksessani myös hiljaisuutta – joka on häiriön vastakohta tai kääntöpuoli, mutta samaa juurta. Hiljaisuus on yksi häiriön muoto, ja se on läsnä hetkissä, joissa ymmärrystä ei ole vielä tapahtunut.

Sävellys tai musiikki koostuu äänistä ja äänten välillä olevista tauoista. Äänten välillä olevan tauon aikana emme kuule mitään. Kenties korkeintaan vain ääniä, jotka eivät kuulu sävellykseen – ihmisten yskimistä, kännykän pirinää tai viemäriputken äänekästä puhinaa. Toisin sanottuna: häiriötä ei voi havaita ilman sen vastakohtaa, hiljaisuutta. Ja toisinpäin: hiljaisuutta ei voi havaita ilman häiriötä.

Hiljaisuus voi merkitä, ettei tarjottua viestiä (tai teosta) ole kyetty käsittämään ja vastaanottamaan. Jos havaittu ei kuulu arkihavaintomme kenttään, tuttujen käsitteiden joukkoon, voi käydä jopa niin ettemme kykene edes näkemään tuota outoa ja ennennäkemätöntä. Tällaisissa tapauksissa vieraus muodostuu liian häiritseväksi, ja häiriö muuttuu tai pikemminkin tiivistyy hiljaisuudeksi – se on mielenkiintoinen paradoksi.

Ihmisellä on hyvin rajalliset keinot suhtautua häntä uhkaaviin tilanteisiin. Paniikkitilanteissa hän voi joko paeta, hyökätä tai jähmettyä paikoilleen.

Hiljaisuus ja häiriö toimivat saman pako-hyökkäys -logiikan mukaisesti: johonkin käsittämättömään asiaan, ilmiöön, tapahtumaan voidaan suhtautua joko hiljaisuudella (eli ei mitenkään, siis jähmettymällä) tai sitten häiriöllä, aggressiivisesti ja tuhoavasti.

On yleisesti tunnettua, että taiteilijat närkästyvät, jos joku onkin reagoinut teokseen, ottanut kontaktia taiteeseen ja on esimerkiksi polttanut tai tuhonnut sen. Näinhän oli laita myös Serran tapauksessa. Vaikka kontaktin ottaminen teokseen olisi kuinka tuhoavaa ja väkivaltaista, siinä on aina jokin viesti. Ja juuri tätä viestiä olisi kyettävä tutkimaan, ja kysymään mistä se kulloinkin kertoo.

Taiteilijan, joka työskentelee muiden omistamissa mutta avoimina ja julkisina pidetyissä tiloissa, on pakko ottaa työssään huomioon omistajien mielipiteiden ja näkemysten lisäksi myös jokseenkin jokaisen ohikulkevan tai satunnaisen palautteenantajan näkemykset. Tilaajataho haluaa vältyttyä kiusallisilta tilanteilta, joissa jouduttaisiin selittelemään omia tai taiteilijan motiiveja. Oikeudesta lausua mielipiteensä on tullut jokamiehen velvollisuus – niinpä taiteen odotetaan yhä enemmän olevan helppoa ja sellaista, että kaikki voivat sen hyväksyä ja ymmärtää. Tämä on kaikkea muuta kuin yksiselitteinen asia. Toisaalta kenen tahansa kuuluukin saada sanoa mielipiteensä ympäristöstään, ja ehdottomasti myös taiteesta.

Myös kielen voi käsittää tässä yhteydessä eräänlaiseksi ympäristöksi. Kieli vaikuttaa siihen, miten tilat ja ympäristöt mielletään – minkälaisia mielikuvia niistä luodaan. Tämä pätee myös taiteeseen. Tutkimukseni kaksi kysymystä ovat: olisiko mahdollista, että häiriö-hiljaisuus -problematiikan havainnoinnin ja näkyväksi tekemisen myötä voisi syntyä jonkinlainen uusi perusta, pohja tai kehys, kulttuurillinen rekisteri jonka varaan voisi rakentaa?

Kysyn voisiko tällaisen kehyksen suojissa valmistua työkalu, joka auttaisi ymmärtämään erilaisia lainalaisuuksia ja ristiriitaisuuksia, ja joka tekisi työskentelyn taideinstituutioiden ulkopuolella jälleen mielekkääksi? Kun aloin suunnitella kirjaani, tavoitteenani oli alusta lähtien luoda siihen kerroksellinen rakenne, joka mahdollistaisi tavallisesta poikkeavan lukutavan. Lopullisen vahvistuksen siihen, että tämä on mahdollista, sain J. M. Coezeen kirjasta Huonon vuoden päiväkirja, jossa kyseinen arvostettu Nobel-kirjailija oli käyttänyt juuri sellaista rakennetta, johon pyrin. Esikuvastani poiketen kuljetan rinnakkain vain kahta tarinaa siinä, missä Coezee kuljettaa jopa kolmea. Tosin alaviitteiden voi hyvin ajatella olevan se kolmas tekstitaso.

Olen taittanut kirjani itse, mikä on mahdollistanut sen, että olen voinut alusta lähtien määritellä tarkasti kahden eri tekstin, alaviitteiden ja kuvien välisen suhteen.

Katsonkin, että tässä mielessä kirja on yhtälailla taideteos kuin neljä opinnäytteeni kuvataiteellista osuutta: Lyhyesti, Kahdeksan kotia, Separator ja Avoimen tilan veistokset.

Kirjan alalaidassa olevassa tekstissä käsittelen taiteilijantyössä kohtaamiani teemoja. Tekstien yhdistyminen toisiinsa on assosiatiivista, mutta vaikka ne kulkevat eri reittejä, ne muodostavat yhdessä kokonaisuuden. Kumpaankin tekstiosuuteen voi syventyä siinä järjestyksessä kuin kokee lukemisen itselleen mielekkääksi – tai vaikka yhtä aikaa.

Perinteisen lähdeaineiston ja eri alojen tutkimuskirjallisuuden lisäksi olen ammentanut paljon kaunokirjallisuudesta, erityisesti J. M. Coetzeen, Paul Austerin, Edmond Jabès’n ja W. G. Sebaldin teoksista. Tekemäni valinnat ovat vaikuttaneet siihen, etten niinkään pyri osoittamaan totuuksia kuin avaamaan dialogia tärkeäksi kokemistani aihepiireistä.

Tutkimukseni rakennetta kuvaa psykoanalyytikko Mikael Enckellin kirjaama kokemus, joka useimmilla meistä varmaan on joskus ollut. ”Kuljemme joen vartta, ja jokaisessa joen mutkassa meitä houkuttelee jatkamaan vastustamaton ajatus siitä, mitä mahtaa piillä mutkan takana, ja niin tulemme jatkaneeksi vaellustamme pitempään kuin alunperin olimme aikoneet”.

Käyttämieni käsitteiden ja teemojen samuutta leimaa niiden yhteys häiriöön. Häiriön kautta erilaiset näkökulmat kytkeytyvät toisiinsa ja tällä tavoin pyrin saattamaan tutkimukseni polveilevat assosiaatiot ymmärrettäviksi ja kokonaisvaltaisiksi. Joen mutkan takana on kuitenkin aina jotain uutta ja ennen kokematonta. Tällaiset ikuisen paluun kokemukset ovat tuttuja ja yhteisiä meille kaikille, koska meillä kaikilla on ainakin yksi yhteinen perusasia – elämä.
Viime viikkoina sanomalehdissä on keskusteltu Aalto-yliopiston päätöksestä, että tulevaisuudessa kauppatieteen maisteritason opetusta voi saada vain englanniksi tai ruotsiksi. Englanninkielisten opintokokonaisuuksien lisääntyminen houkuttelee varmasti ulkomaisia opiskelijoita ja tutkijoita Suomeen.

Mielestäni nykypäivänä englannin kielen merkitystä ei voi vähätellä, mutta englannin taitojen kohottaminen ei voi tapahtua Suomen kielen ja kulttuurin kustannuksella. Toisaalta vaikka tutkimuksissa käytettäisiin suomen kieltä, eri aloille voi kehittyä niin haastavia puhetapoja ja esimerkiksi englannin kielestä johdettua terminologiaa, että jopa muilla tieteenaloilla toimivien akateemisten ihmisten voi olla hankalaa ymmärtää tutkimuksia. Tällaisten asiantuntijat maallikoista erottelevien esoteeristen tutkijapiirien olemassa olon arvoa yhteiskunnassa ja niiden synnyn syitä on hyvä pohtia kriittisesti.

Tänä vuonna ilmestyneessä artikkelikokoelmassa Tieteen yleistajuistaminen Arto Mustajärvi kirjoittaa, että vaikka tietoa tuotetaan yhä enemmän, tämä tieto ei vaikuta muuttuvan kansalaisten kasvavaksi tietovarannoksi. Jokainen meistä tekee alati valintoja: päätämme esimerkiksi, miten käytämme aikamme, miten kasvatamme lapsemme ja mitä televisio-ohjelmia katsomme. Mikäli emme saavuta uutta tietoa, monet näkemykset saattavat siirtyä sukupolvelta toiselle enemmän tai vähemmän sellaisenaan. Mustajärvi jatkaa: ”Yhteiskunnan toimivuudelle ja ihmisten yleiselle hyvinvoinnille on ratkaisevaa, millaisia valintoja ihmiset tekevät”. Mielestäni onkin aihetta kiinnittää nykyistä enemmän huomiota yliopiston niin sanottuun kolmanteen tehtävään, joka on esitetty seuraavasti vuoden 2009 yliopistolaissa:

    Tehtäviään hoitaessaan yliopistojen tulee edistää elinikäistä oppimista, toimia vuorovaikutuksessa muun yhteiskunnan kanssa sekä edistää tutkimustulosten ja taiteellisen toiminnan yhteiskunnallista vaikuttavuutta.

Edellä mainitun kirjan toimittajat Urpu Strellman ja Johanna Vaattovaara avaavat, että yliopiston kolmas tehtävä viittaa siis tieteen yleistajuistamiseen, jota pidetään yhteiskunnallisesti tärkeänä tehtävänä ja jonka tekemistä on alettu vaatia yhä äänekkäämmin. Tieteen yleistajuistamisessa on paljolti kyse tieteellisten aiheiden tarkastelusta julkisuudessa, mutta se on myös esimerkiksi tieteellisen tiedon muokkaamista oppikirjoihin soveltuvaksi.

Tutkimuksellinen motiivini kiinnittyy yliopiston kolmanteen tehtävään. Kun 2000-luvun alkupuoliskolla maisterina opetin aikuisoppilaitoksissa, oivalsin, että kuvalliseen kulttuuriin ammatillisesti perehtymättömät nuoret ja aikuiset kaipasivat käytännöllisiä työkaluja valokuvien tulkintaan. Kun nykypäivänä valokuvia otetaan ja käytetään lisääntyvässä määrin ja valokuvat ovat niveltyneet yhä tiiviimmin osaksi monia medioita, valokuvallisten merkityksenantotapojen tuntemus onkin hyödyksi kaikille kansalaisille, sillä se tekee mahdolliseksi suhtautua kriittisesti kuvien kautta välittyviin sanomiin ja kuvakokemuksiin.

Alkuperäinen tavoitteeni oli väitöskirjan osana tai sen muodossa tuottaa valokuvaa, etenkin kuvantulkintaa koskevaa tietoa, joka mahdollisimman suoraan soveltuisi kuvanasiantuntijoita laajemmille yleisöille, lähinnä nuorille ja aikuisille. Näkemykseni oli, että on akuutti yhteiskunnallinen tilaus valokuvaa käsittelevälle yleistajuistetulle oppimateriaalille. Väitöskirjaani sisältyvässä kirjallisuuskatsauksessa avaan tätä tilannetta ja kehotan tutkijoita tuottamaan enemmän pedagogisia materiaaleja.

Suomen Kulttuurirahasto myönsi minulle rahoituksen valokuvien kriittistä tulkintaa käsittelevän oppi-tietokirjan kirjoittamiseen. Hankkeeseeni kohdistui silti monenlaista epäilyä tiedeyhteisössä. Seminaareissa ihmeteltiin esimerkiksi, voiko oppikirjan suunnitteluun sisältyä tutkimusongelmaa. Kun tarjosin vertaisarviointia käyttävälle kotimaiselle tieteelliselle lehdelle väitökseni artikkelia ”Mitä ihmettä – valokuvissako lajityyppejä?”, lehti kielsi minua viittaamasta siinä tekeillä olevaan oppi-tietokirjaani. Palautteesta ilmeni, että kirjani ärsytti, mutta epäselväksi jäi, millä perusteella kirjaan viittaaminen oli kiellettyä.

Oppi-tietokirjan käsikirjoitus hyväksyttiin kuitenkin osana lisensiaatintutkimustani, jossa esitin sen olevan design-tutkimusta, jollaiseksi voidaan ymmärtää myös vaikkapa tietokoneohjelman tuottaminen. Tutkimukseni tarkastajat esittivät tosin, ettei oppi-tietokirjaa voi sisällyttää väitöskirjaan. Näiden keskustelujen myötä en saanut enää lupaa liittää kirjaani osaksi väitöstutkimustani. Samalla vesittyi suurelta osin tavoitteeni keskittyä yliopiston kolmanteen tehtävään. Taivuin tähän tilanteeseen useasta syystä. Ensinnäkin, uudentyyppistä tutkimisen muotoa kehitettäessä on usein epätavallisen laajasti reflektoitava ja perusteltava erilaisia ratkaisuja. Lyhyt apurahani ei kuitenkaan suonut tähän tilaisuutta. Toiseksi, käsitin yhä kirkkaammin, että väitöstutkimuksessa väittelijän on osoitettava oppineisuuteensa tieteenalansa suhteen, kuten kykynsä ymmärtää ja käyttää haastaviakin puhetapoja ja terminologiaa. Kolmanneksi totesin, että minulla on yhä mahdollisuus julkaista yleistajuinen oppi-tietokirjani väitöskirjasta erillisenä hankkeena.

Edellä avasin jatko-opintojeni kulkua, koska tämä kertomus osoittaa, että vaikka yliopiston kolmatta tehtävää lisääntyvästi korostetaan, yliopiston ja sen laitosten tutkimukselliset ja institutionaaliset käytännöt, tutkijan taloudelliset resurssit, kenties jopa sosiaaliset yhteisöt eivät välttämättä tue tämän tehtävän toteuttamista – ainakaan moniulotteisesti. Kun minulla ei ollut mahdollisuutta tehdä käytännönläheistä väitöskirjaa, päätin sitten tehdä hyvin teoreettisen tutkimuksen.

Artikkeleista koostuvassa väitöskirjassani Valokuvien kriittinen tulkitseminen media-lukutaitona ja lajityypittely sen kehittäjänä olen kiinnostunut siitä, millaisia työkaluja semiotiikka – eli merkitysten rakentumista tarkasteleva tiede – voi tarjota ihmisille valokuvien kriittiseen tulkitsemiseen arjessa ja kouluissa. Mielenkiintoni sijaitsee kuvanasiantuntijoita laajempien yleisöjen tulkintataidoissa. Tutkimukseni kiinnittyy toisin sanoen medialukutaitoon ja sen opetukseen eli mediakasvatukseen. Lisäksi se on kulttuurin- ja yleisötutkimusta. Medialukutaidoksi on usein käsitetty oppijan kyky tulkita mediatekstejä mukaan lukien valokuvat, ymmärtää mediatuotantoa ja ilmaista itseään medioilla. Inspiroiduin myös uusien työkalujen kehittämisestä, jota tapahtuu väitöksessäni lähinnä genren eli lajityypin käsitteen tutkimisen kautta.

Monilla taiteen- tai tieteenaloilla genreajattelu on toiminut keinona järjestää, luokitella tai nimetä taide- tai mediateoksia eri kategorioihin. Kärjistetysti näkemys on ollut, että maailma on ikään kuin hallussa tai järjestyksessä, kun teokset saadaan luokitelluiksi eri lokeroihin. Lisäksi esimerkiksi elokuvataiteessa tällainen luokittelu on helpottanut elokuvien markkinoimista. Mutta onko elämä todella hallussamme, kun olemme lokeroineet teokset kuin kirjat eri hyllyille? Vaikka genretutkimukseen ja esimerkiksi genrenimeämisiin on kohdistunut monenlaista kritiikkiä, radikaalisti uutta suuntaa ei tietääkseni ole ehdotettu.

Kun genrestä on ylipäätään puhuttu valokuvatutkimuksissa ja -käytännöissä, tätä käsitettä on käytetty kirjavasti. Genre voitu ymmärtää esimerkiksi aihelähtöisesti, jolloin on puhuttu muun muassa maisema-, alaston- ja urheiluvalokuvista. Toisaalta journalistista eli lehtivalokuvaa on kutsuttu genreksi ja sen alalajeiksi on esitetty muun muassa uutis- ja kuvitusvalokuvia. Tällöin alatyypit ovat määrittyneet lähinnä valokuvan käyttötarkoituksen pohjalta. Genren käsitteelle ei ole siis vakiintunut yhtä merkitystä. Tämän tilanteen positiivisena kääntöpuolena näin, että se sallii tutkijana osallistua valokuvan genreajattelun kehittämiseen innovatiivisesti.

Väitöskirjassa johtopäätökseni on, että genren käsitettä on mahdollista venyttää valokuvien kriittisen tulkinnan työkaluksi. Ehdotan, että genreanalyysi voisi tapahtua kehysanalyysin tapaan. Tulkintakehysajattelu viittaa siihen, että esimerkiksi lehtien toimittajat voivat valita samalle informaatiolle erilaisia kehyskertomuksia, kuten juuri sattunut kouluammuskelu voidaan upottaa keskusteluun kouluterveydenhuollon heikoista resursseista, ylisuurista koululuokista tai Suomen aselaista. Informaation kehystäminen helpottaa lukijoita hahmottamaan asiaa. Toisaalta se on valikoivaa kontekstualisointia, jolla voidaan suostutella lukijoita tiettyihin tulkintoihin. Kehysanalyysi on sen tarkastelemista, miten merkityksiä on rakennettu. Kun genreanalyysi suoritetaan kehysanalyysin tapaan, tavoitteeksi ei muodostu luokitella tai nimetä valokuvia oikeisiin lajityyppeihin. Genre asettuu tällöin työkalun rooliin.

Väitöskirjaa kirjoittaessani ajattelin, että genre voisi tulkintakehyksenä avata eritoten valokuvien kriittisiä piirteitä ja sitä, miten kuvat suostuttelevat tulkittavan itsensä. Kun valokuvat tyypitellään tältä pohjalta eri genreihin, tarjoavat syntyneet genre-erottelut ja -kuvailut medialukutaitoa harjoittaville kuvantulkitsijoille tietoa siitä, mihin kiinnittää huomiota valokuvissa.

Olen design-tutkimuksena suunnittelut esimerkin siitä, mitä ehdottamani tyypittely käytännössä tarkoittaa journalististen valokuvien yhteydessä. Tällöin tavoitteeni oli myös tuottaa konstruktivistista oppimista palvelevia työkaluja. Viittaan siihen, että työkalugenret kannustaisivat oppijoita aktiivisesti rakentamaan oman tulkintansa. Pyrin siis välttämään sitä, että oppijalla syntyisi näkemys, että pelkkä genrekuvailujen ulkoa opettelu tarkoittaa asian oppimista. Olenkin rakentanut journalistisista kuvista yleistyksiä tai ideaalityyppejä, joita on oppijan sovellettava jokaisen ainutkertaisen valokuvan kohdalla ja toisaalta, joita on arjessa muistettavissa oleva määrä.

Seuraavaksi esitän taulukon muodossa suunnittelemani journalistisen valokuvan työkalugenret. Valokuvien käyttötarkoitusten pohjalta päätyypeiksi muodostuivat uutis-, kuvitus-, henkilö- ja tunnistevalokuvat. En tässä avaa koko taulukkoa, mutta varmasti käsittelemme sitä vielä myöhemmin. Esimerkkitapauksena puhun seuraavaksi uutisvalokuvista, jotka olen jakanut havainnoiviin ja osallistaviin. Valokuvakirjallisuudessa usein kuvaillaan, että uutisvalokuva kertoo uudesta, ennen näkemättömästä, juuri tässä–ja–nyt sattuvasta, jopa äkillisestä tai odottamattomasta tapahtumasta. Tällaiset uutiskuvat voivat esittää esimerkiksi katastrofeja, politiikan tilanteita, avajaisia, kulttuuri- tai urheilutapahtumia. Ne käsittelevät siis julkisesti näyttäviä tai yhteiskunnassamme usein tärkeiksi ymmärrettyjä tapahtumia.

Tässä on esimerkki sunnuntain 3. maaliskuuta 2013 Aamulehdestä, urheiluosastolta. Valokuva esittää Ilveksen ja HPK:n peliä, jossa meno karkasi jopa tuomareiden käsistä. Väitöksessäni kutsun tämäntyyppisiä otoksia havainnoiviksi uutisvalokuviksi. Näihin kuviin liittyy valokuvausperiaate, jossa valokuvattu henkilö ei ole tietoinen siitä, että häntä valokuvataan. Toinen vaihtoehto on, että henkilö tiedostaa kuvaustapahtuman, mutta käytännössä hän ei pysty reagoimaan tai osallistumaan valokuvaamiseen, sillä hän esimerkiksi pelaa paraikaa jääkiekkoa. Ihmiset ovat siis kuvaajalle ikään kuin riistaa. Kärjistetysti voi sanoa, että kyse on piilokameran kaltaisesta valokuvauksesta, joskaan ei suoranaisesti piilokamerakuvauksesta.

Kriittisyytenä on usein pidetty vallankäyttöjen ja valtasuhteiden tajuamista. Oheisessa esimerkissäni valtasuhteena on, että valokuvatut ihmiset ovat pitkälti valokuvaajan ja lehden toimituksen armoilla. Jääkiekkoilijat eivät pysty vaikuttamaan esimerkiksi siihen, millaisena hetkenä heidät valokuvataan. Tässä on Aamulehden etusivu lauantaina 2. maaliskuuta 2013. Keskellä oleva uutisjuttu käsittelee sitä, että Tampereen Kaupunkiliikenne tarkkailee yhä enemmän bussinkuljettajiensa dieselin kulusta. Uutinen liittyy siis pitkäkestoiseen tapahtumaan, josta kuvaan on esimerkiksi valittu Jari Rautiainen, joka kulutti viime vuonna dieseliä säästeliäimmin. Tämä kuva ei vastaa edellä esittämääni uutisvalokuvan määrittelyä, jota pidänkin liian suppeana kuvailuna nykykulttuurin uutiskuvista.

Kun nykypäivän sanoma- ja aikakauslehtiä katselee, voi huomata, että niissä esiintyy paljon uutisia, joiden yhteydessä olevat valokuvat eivät kerro niinkään tärkeistä vaan kiinnostavista tapahtumista tai henkilöistä. Nämä kuvat esittävät esimerkiksi arkista elämää, tavallisia ihmisiä tai viestivät laaja-alaisista tai pitkäkestoisista tapahtumista tai ilmiöistä. Tällaisia valokuvia ottaessaan valokuvaaja toimii usein yhteistyössä mallien kanssa.

Oheisessa esimerkissä Rautiainen hymyilee reilusti kameralle eli hän on tietoinen valokuvauksesta. Monesti kuvattavat voivat myös vaikuttaa, ehdottaa tai jopa päättää siitä, miten – kuten millaisessa paikassa tai hetkenä – he haluavat tulla kuvatuiksi. Väitöskirjassani kutsun tällaisia otoksia osallistaviksi uutisvalokuviksi, koska niissä kuvattavat voivat osallistua kuvausprosessiin. Näissäkään kuvissa malleilla ei silti ole rajattomasti valtaa kuvansa syntyyn.

Ajoittain on vaikea sanoa, milloin kuvattava suorastaan osallistuu valokuvaukseen. Havainnoivan ja osallistavan uutisvalokuvan välinen raja onkin liukuva. Lisäksi joku kuvankatsoja voi kokea, että kuva bussinkuljettajasta on pelkästään kuvitusta, eikä valokuvallista uutisointia. Väitöskirjassani korostan, että kriittinen tulkinta on ennen kaikkea tietoisuutta omista valokuvakokemuksista ja tulkinnoista ja kykyä ruotia niitä. Se on toki myös tietoa ja taitoa esimerkiksi haastaa vallitsevia merkityksenantoja.

Havainnoiva ja osallistava uutiskuva perustuvat siis etiikaltaan eriäviin valokuvaaja–kuvattava-valtasuhteisiin. Kun kameroita on nykyisin jo puhelimissakin, pidän tärkeänä kiinnittää enemmän huomiota ihmisten itsemääräämisoikeuteen suhteessa ulkoisuuteensa ja elämäänsä. Esimerkiksi onnettomuudesta otetun havainnoivan uutisvalokuvan äärellä voi pohtia, loukkaako kuva uhreja? Lisäksi, jos itse joutuu tai todistaa arkaluonteista tilannetta, on hyvä muistaa, että valokuvauksen voi ainakin yrittää kieltää – kaikkeen ei tarvitse alistua. Ehdottamani työkalugenret tarjoavat oppijoille siis ikään kuin kysymyksiä, mutta ne eivät anna valmiita vastauksia. Valokuvallinen vallankäyttö onkin moniulotteinen asia. Vaikka havainnoiviin uutisvalokuviin liittyvä piilokameran kaltainen kuvausperiaate on kova kuvattavia kohtaan, se voi joskus paljastaa jopa virallisen totuuden vastaisia asioita. Kun osallistavissa uutisvalokuvissa malli voi vaikuttaa kuvaustapahtumaan, voi miettiä, onko hän kenties luonut harhauttavan esityksen vaikkapa manipuloidakseen julkista imagoaan?

Havainnoivissa uutisvalokuvissa dokumentaarisuutta eli todenmukaista kerrontaa ajatellaan voitavan tuottaa siten, että valokuvaaja tarkkailee tilannetta syrjästä. Monet valokuvataiteilijat ovat jo kauan kyseenalaistaneet sen, että elämän syvin luonne olisi mahdollista paljastaa ulkopuolisuuden kautta. Nämä dokumentaristit voivat jopa elää osana yhteisöä, jota he valokuvaavat. Ajatus on samantapainen kuin etnografisessa tutkimuksessa: tutkija osallistuu tutkittavan yhteisön päivittäisiin rutiineihin tehden samalla havaintoja. Havainnoiva ja osallistava uutisvalokuva pohjautuvat siis erilaisiin tietoteoreettisiin näkemyksiin siitä, miten dokumentaarisuutta voidaan tuottaa.

Tarkkaillessani nyt kulttuurimme lehtiä huomaan, että osallistavat uutisvalokuvat ovat vallanneet runsaasti tilaa havainnoivilta eli perinteisimmiltä uutiskuvilta, tai kenties voisi sanoa kovalta kuvajournalismilta. Osallistavan kuvajournalismin nousu ei ole yllättävää sikäli, että kun monissa maissa kansalaiset lukevat yhä vähemmän eritoten sanomalehtiä, on jo pitkään puhuttu niin sanotun ihmisläheisen journalismin puolesta. Journalisteja kehotetaan siis kehystämään informaatio lähemmäksi kansalaisten arkipäivää. Kuvajournalistin, kuten valokuvaajan, näkökulmasta tämä vaade on haastava.

Osallistavan kuvajournalismin tuottaminen vie enemmän aikaa, jota ei ole hektisissä toimituksissa. Kuitenkin Suomessa ainakin monet nuoremman polven kuvajournalistit vierastavat yhä enemmän näkemystä dokumentaarisuuden tuottamisesta ulkopuolisuuden kautta ja heitä puhuttelee paljon valokuvaamiseen liittyvä eettiset kysymykset. Esimerkiksi nuorten kuvajournalistien hiljattain perustama Kollektiivi 11 [1] perehtyy aiheisiinsa osallistumalla valokuvaamiensa ihmisten elämään ja tapahtumiin siinä määrin, että eräiden kuvaajien kohdalla valokuvausprojektit ovat myllertäneet heidän henkilökohtaisen elämänsä. Käsittääkseni yksi ryhmän perustamisen syitä oli, ettei leipätyössä ole juuri aikaa tuottaa syvällistä osallistavaa kuvajournalismia.

Ehdottamiani työkalugenrejä on syytä edelleen kehittää ja testata aidoissa olosuhteissa, kuten kouluissa tai muissa pedagogisissa konteksteissa. Journalistisista valokuvista voi myös syntyä muita ideaalityyppejä kuin ehdottamani, sillä tutkimukseni pohjautui lähinnä kirjallisuuteen. Väitöskirjani pohjalta ehdotan kuitenkin jo, että työkalugenrejä suunniteltaisiin esimerkiksi mainos- ja muistovalokuville sekä internetin sosiaalisten sivustojen moninaisille kuvajoukoille.

Työkalugenret on tarkoitettu sekä kriittisen kuva-analyysin tueksi että luovaan tekemiseen perustuvan mediakasvatuksen lähtökohdiksi. Mediakasvatuksen tutkimus – johon väitöskirjani lukeutuu – kiinnittyy mitä vahvimmin yliopiston kolmanteen tehtävään teorian ja käytännön vuoropuheluna. Sen näkökulmasta teoreettinen tutkimukseni voi palvella medialukutaidon opetusta ainakin opettajankoulutuksessa ja siten myöhemmin myös kouluissa. Jatkotutkimus rakentuisi luontevasti ihmisten parissa toiminnallisena tutkimuksena tai kokeilevana design-tutkimuksena, jossa kehitän edelleen valokuvien kriittistä tulkitsemista, genreajattelua ja pedagogiikkaakin. Kyse on siis sellaisesta tutkimuksesta, jossa kehitän teoriaa eteenpäin käytännöissä, ja yleensä akateemista, myös nykykulttuurintutkimusta.
Juuri koulujen seinillä, kasvavan nuorison silmien edessä, taide parhaimmin täyttää sivistyksellistä tehtäväänsä. äin kiteytti Helsingin Sanomien pitkäaikainen taidekriitikko Edvard Richter sotienjälkeisen monumentaalimaalauksen ideologisia perusteita Hilkka Toivolan suuren freskotyön paljastamisen yhteydessä vuonna 1947. Taiteella on sivistävä tehtävä, jota voidaan parhaiten toteuttaa julkisiin tiloihin teetettyjen teosten avulla.

Myöhempi, modernin taiteen kehityskertomukseen keskittynyt taidehistoriankirjoitus ei nähnyt näitä julkisia tilaustöitä kiinnostavina. Julkiselle maalaukselle määritettiin 1900-luvulla korkeita kansallisia ja sivistäviä päämääriä, mutta taidehistoriankirjoituksessa julkiset maalaukset on nähty toisarvoisina, käyttö- ja koristetaiteena. Määrättyjen tehtäviensä vuoksi genre oli modernismissa merkittävän ”taidetta taiteen vuoksi” -periaatteen vastaista, ja siten helposti korkeataiteen ulkopuolelle luettavissa. Kouluissa, kunnantaloissa ja yritysten yleisötiloissa teokset ovat olleet myös fyysisesti perinteisten taideympäristöjen ulkopuolella. Arvostuksen puute on jättänyt suomalaisen taiteen ja historian tutkimukseen kokonaisen taiteenlajin mentävän aukon, jota nyt tarkastettava väitöstutkimukseni täydentää.

Taidehistorian fokus on viime vuosikymmeninä laajentunut kattamaan hyvin erilaisia ilmiöitä, ja etenkin feministisen tutkimusotteen valtavirtaistumisen myötä on tarkastelun kohteeksi nostettu monia aiemman taidehistorian sivuuttamia taiteilijoita ja ilmiöitä. Valtarakenteisiin pureutuva analyysi on kriittisesti tarkastellut tieteellisen tiedon luomisen tapoja ja taidehistoriassa purkanut ajatusta lineaarisesti kehittyvästä kaanonista.

Tutkimukseni pohjaa laajamittaiseen arkistotutkimukseen, jossa olen kartoittanut julkisen maalauksen unohdettua historiaa eri puolilla Suomea. Tämä maalaustuotanto kytkeytyy läheisesti suomalaisen kunnallisen taidepolitiikan kehitykseen sekä laajemmin maan poliittiseen historiaan. Kansallisen taiteen tuottaminen julkisen taiteen avulla oli 1800-luvun lopulta yli 1900-luvun puolivälin kestänyt laajalle levinnyt kansainvälinen ilmiö, jonka paikallisia piirteitä olen tutkimuksessani tarkastellut. Väitöskirjani otsikko Imagining a New Society leikittelee kuvaamisen ja kuvittelemisen kaksoismerkityksillä ja viittaa tutkimukseni keskeisimpään väitteeseen. Suomalaiset sotienjälkeiset julkiset maalaukset kuvasivat ja näiden kuvausten kautta kuvittelivat uutta yhteiskuntaa. Maalaukset loivat kuvaa siitä, millainen tuo uusi yhteiskunta voisi olla: harmoninen, yhtenäinen ja työteliäs.

Tutkimukseni alaotsikko Public Painting as Politics in Postwar Finland tarkentaa sen rajauksen. Tarkastelen sotienjälkeistä julkista maalausta osana suomalaisen taidepolitiikan kenttää: julkisen taiteen teettämisprosesseissa taidemaailman ja politiikan toimijat asettuivat dialogiin, ja julkisten tahojen teettäminä teokset saivat virallisen taiteen aseman.

Julkinen veistos on vakiintunut ilmaus niin suomeksi kuin monissa muissakin kielissä, mutta maalauksen alalta vastaava termi on puuttunut. Englanninkielisessä tutkimuskirjallisuudessa termi ”public painting” esiintyy toisinaan, suomenkielisessä ei lainkaan. Yleisimmin puhutaan seinämaalauksista (englanniksi mural) tai monumentaalimaalauksista (englanniksi monumental painting). Olen omassa tutkimuksessani halunnut vakiinnuttaa termiä ”public painting” tai ”julkinen maalaus”, koska se viittaa taiteenlajin tärkeimpään määrittäjään: julkisuuteen – julkiseen tilaan, tilaajaan ja tehtäviin. Kuten rinnakkaisterminsä julkinen veistos, termin voi ymmärtää sisältävän myös monumentaalisuuden määreitä suuresta koosta, määrätyistä tehtävistä, muotokonventioiden noudattamisesta sekä taiteellisesta syvyydestä.

Muistaminen ja muistuttaminen liittyvät keskeisesti monumentin ja siten julkisen taiteen määritelmiin. Olen tutkimuksessani tuonut esiin myös unohdusta tärkeänä julkisen taiteen osa-alueena. Muistamista pidetään usein lähtökohtaisesti hyödyllisenä ja unohdusta menetyksenä, mutta unohtaminen voi toimia myös tärkeänä työkaluna esimerkiksi harmonisen yhteiskunnan rakentamispyrkimyksissä tai uuden identiteetin luomisessa. Siinä missä sotienjälkeinen suomalainen julkinen veistotaide pitkälti keskittyi sodan muiston ikuistamiseen sota- ja hautamuistomerkeissä, julkinen maalaustaide ohjautui sodan unohtamiseen.

Julkisten maalausten unohtaminen taidehistoriassa avaa puolestaan kiinnostavia kysymyksiä tutkimuskentällä vallinneista arvostuksista.

Julkinen tilaaja ja tila antavat teoksille julkisen statuksen. Lisäksi luen julkiseksi taiteeksi yksityisen sektorin avoimissa yleisötiloissa, kuten ravintola- tai pankkisaleissa sijaitsevat teokset. Yritysten osalta saavutettavissa oleva ja siten julkinen sijainti määrittelee ratkaisevasti teosten julkisuutta. Teosten julkista luonnetta on myös vahvistettu mediassa, lehtikirjoittelussa ja toisinaan jopa taidehistoriankirjoituksessa.

Tutkimukseni nojaa vahvasti taiteensosiologiseen tutkimustraditioon, jossa taide ymmärretään osana muuta yhteiskuntaa. Taideteokset eivät synny yksittäisen taiteilijan yksinäisistä ponnistuksista, vaan erilaisten mahdollistavien instituutioiden ja yksilöiden myötävaikutuksella, kollektiivisesti. Julkisen taiteen kohdalla teosten yhteinen tuottaminen on erityisen näkyvää: julkinen taideteos vaatii tilaajan, rahoittajan ja tärkeänä osapuolena myös yleisön, joka nykytutkimuksessa nähdään aktiivisena teoksen tuottamisprosessin osana. Suurikokoiset teokset vaativat lisäksi usein avustajia käytännön työssä.

Toinen keskeinen lähtökohta tutkimuksessani on ollut ajatus taideteosten toimijuudesta. Julkinen maalaus ei ole vain tuotantoprosessinsa lopputuote, vaan aktiivinen toimija niin taidepolitiikassa kuin sijoituspaikassaan. Teokset toteuttivat taidepolitiikan pyrkimyksiä, ja niiden teettäminen ohjasi taiteen tukimuotojen kehittämistä sotienjälkeisellä kaudella. Sijoituspaikoissaan maalaukset kohtasivat ja kohtaavat yleisön; ihmisiä jotka vastaanottavat, kokevat ja tulkitsevat teoksia omista lähtökohdistaan. Kunnallinen taidepolitiikka kehittyi Suomessa yhdessä hyvinvointivaltion luomisen kanssa. Kunnallisia kuvataidetoimikuntia perustettiin eri puolille maata 1950-luvun alkupuolella, ja julkisen taiteen teettäminen kunnan rakennuksiin oli usein tärkeimpiä uusien toimikuntien toimintamuotoja. Valtion taideteostoimikunta perustettiin vuonna 1956 ”valtion julkisten rakennusten kaunistamiseksi taideteoksilla”. Laajaa kannatusta saaneiden taidekasvatuksellisten näkökulmien valossa julkisten maalausten ajateltiin jalostavan ”kansaa” ja parantavan kansalaisten elämänlaatua ohjaamalla kiinnostusta korkeataiteiden pariin. Kansaa jalostamalla taiteen nähtiin hyödyttävän myös yhteiskuntaa.

Julkisen taiteen tuotanto ymmärrettiin myös keinoksi demokratisoida taidetta. Tällä tarkoitettiin taiteen saavutettavuuden demokratisoimista, ei sen tuottamisen tai määrittelemisen. Samaan pyrkimykseen liittyi samanaikainen kunnallisten taidemuseoiden perustaminen. Julkinen taide ja julkiset taidemuseot toivat korkeataidetta kansan pariin, holhoavalla asenteella. Mahdollisuuksia taiteen kokemiseen tuotettiin ylhäältä alaspäin, sivistymättömän kansan sivistykseksi. Hämeenlinnan taidemuseon avajaisten yhteydessä vuonna 1952 Hämeen Sanomissa lainattiin SKDL:n kansanedustajan Eino Kilven puhetta, joka kuvastaa uusien kulttuuriponnistusten aatteellista pohjaa:

    Ennen on kuvaamataiteesta nauttiminen ollut melkein täysin rikkaiden etuoikeutena, mutta tällaiset yleiset taidelaitokset suovat kaikille mahdollisuuden herkistyä sen edessä ja tyydyttää sitä henkistä nälkää, joka yhteiskunnallisen kehityksen mukana on levinnyt. Ajan tunnus onkin: Kulttuuri koko kansan hyväksi. [2]

Taidekilpailut olivat merkittävä keino julkisen taiteen hankkimiseksi, ja kilpailuiden kautta kuntapoliitikot ja muut taidemaailman ulkopuoliset tahot käyttivät suoraa päätäntävaltaa toteutettavista taideteoksista. Myös suorissa tilauksissa tilaaja eri tavoin ohjasi teetettäviä teoksia. Julkisesta taiteesta käydyissä keskusteluissa poliitikot asettuivat tyypillisesti ns. ”kadun miehen” asemaan, ja määrittelivät millaisia taideteoksia kansalaiset ymmärsivät, mitä he toivoivat ja tarvitsivat. Taidekilpailuissa punnittiin taidemaailman ja poliittisten toimijoiden toisinaan vahvastikin eriäviä käsityksiä hyvästä taiteesta. Kunnalliset taidekilpailut olivat myös merkittävä taiteen tuen muoto, ja usein keino tukea nimenomaan paikallista taidekenttää.

Suomen sotienjälkeisessä tilanteessa huomio kiinnittyy myös julkisen ja yksityisen sektorin julkisten maalausten tuotannon yhteneväisyyteen: maalauksia toteuttivat samat taiteilijat, samoja konventioita noudattaen ja samoja teemoja kuvaten – lehtiartikkeleissa yritykset kuvailivat tilauksilleen julkisten tahojen kanssa yhteneväistä ideologista pohjaa. Julkisen taiteen tilaaminen oli yrityksille keino osoittaa yhteiskuntavastuullisuutta ja inhimillisiä arvoja. Yhteneväisyys julkisen ja yksityisen sektorin teettämässä taiteessa vahvistaa kuvaa suomalaisen yhtenäiskulttuurin rakentamispyrkimyksistä. Väitöskirjani kansikuvateoksen maalasi nuori Tove Jansson Strömbergin tehtaiden henkilökuntaruokalaan, Helsingin Pitäjänmäkeen vuonna 1945. Sähköalan toimijalle maalattu teos esittää sähköisen vision suomalaisesta kaupungista. Tiivistetty kaupunkikuva taustalla luo kuvaa suuresta metropolista, ja etualan koneet viittaavat teollistuneeseen yhteiskuntaan. Miehet kravateissaan ja pitkissä takeissaan tehdasrakennuksen katolla tutkivat papereita: he ovat insinöörejä, jotka vastaavat sähkön syntymisestä.

Kaupunki ja työ, jotka ovat aiheina Janssonin maalauksessa, olivat merkittävimpiä teemoja koko sotienjälkeisen kauden julkisessa maalauksessa, mutta Janssonin visio uudesta yhteiskunnasta ei ollut kaikkein tyypillisin. Janssonin julkisissa maalauksissa liikuttiin usein satuaiheissa ja fantasiamaailmoissa tai, kuten tässä teoksessa, korostetun urbaanissa ympäristössä. Maalaukset poikkesivat siten genren vakavasta valtavirrasta sekä maalaismaisemaan juurtuneesta yleisnäkymästä. Onkin huomionarvoista, että Jansson ei juuri sijoittunut avoimissa kilpailuissa vaan hänen kymmenkunta julkista maalaustaan syntyivät pääasiassa suorien tilausten pohjalta.

Toinen, konventionaalisempi esimerkki samojen aiheiden käsittelystä löytyy Onni Ojan maalauksesta Lohjan Säästöpankkiin vuodelta 1958. Maalauksessa esitetty työ on käsin tehtävää, perinteistä maatyötä, jolla on myös vahva symboliulottuvuus – sadonkorjuu tehdyn työn tulosten keräämisenä. Ajan julkisille maalauksille ominaisesti perhe näyttäytyy kansakunnan perusyksikkönä. Myös sommitelma on julkiselle maalaukselle toimivimmaksi ymmärretyn mukainen: monumentaaliset henkilöhahmot asettuvat kuva-alan etureunaan kuin näyttämölle ja kaukaisena kuvattu kaupunki toimii paikallisena viitteenä maaseutuympäristössä. Lohjan paperitehdas sekä Lohjan keskiaikainen kirkko ankkuroivat teoksen sijoituspaikkaansa.

Julkisia maalauksia toteuttaneiden taiteilijoiden asema suomalaisessa taidehistoriassa on vaikuttanut teosten saamaan huomioon, joskaan se ei yksin selitä sitä. Onni Oja on esimerkki pitkän uran tehneestä taiteilijasta, joka toteutti myös suuren määrän julkisia maalauksia, mutta joka ei kuulu taidehistoriallisen kaanonin merkkihahmoihin. Tove Jansson puolestaan on parhaiten tunnettu muusta tuotannostaan, kirjailijana, kuvittajana ja sarjakuvapiirtäjänä, ja hänen julkiset maalauksensa on ollut taidehistoriassa helppo lokeroida koristetaiteen vähemmän arvokkaaseen kategoriaan. Janssonin Strömbergin teos ja sen pari lahjoitettiin 1960-luvulla Helsingin taidemuseolle, jotta ne sijoitettaisiin johonkin paikalliseen kouluun, mutta teokset eivät ole löytäneet uutta sijoituspaikkaa. Myöskään Onni Ojan teos ei enää ole alkuperäisessä sijoituspaikassaan, pankkisalissa, vaan rajatumman yleisön nähtävissä konttorin kokoushuoneessa. Nykyisessä tilassaan maalaus on ripustettu seinälle, jolle myös valkokangas on sijoitettu – normaalitilanteessa siis maalauksen eteen alas laskettuna.

Osittain julkisten maalausten uudelleensijoituksiin on vaikuttanut teosten suuri koko. Nykyinen toimisto- ja kouluarkkitehtuuri ei suosi suuria avoimia tiloja vaan tehokkuutta, eli julkisista rakennuksista ei löydy riittävän suuria seinäpintoja tämän mittaluokan teoksille. Toisaalta teosten jääminen varastojen kätköihin, saati monien teosten kohtalona ollut hävittäminen, kertoo niiden vähäisestä arvostuksesta. Tutkimukseni on ensimmäinen yritys luoda kokonaiskuva suomalaisesta julkisesta maalauksesta. Tämän vuoksi sotienjälkeiseen kauteen keskittyvä tutkimukseni sisältää myös laajan aiempaa julkista maalausta tarkastelevan osuuden. Julkisen taiteen varhainen historia, sen yhteydet kansakunnan rakentamiseen Suomessa sekä 1900-luvun alun taidekasvatuksellisiin ideologioihin määrittivät monin tavoin sotienjälkeisen kauden taidepolitiikkaa. Suomalaisen kansakunnan rakennusprojektissa ”kansa” määriteltiin jo varhaisessa vaiheessa ennen kaikkea sivistyksen kohteeksi, mikä näkyy leimaa-antavasti myös myöhemmässä taidepolitiikassa.

Taidepolitiikan rakenteiden varhaisempien vaiheiden tutkimus auttaa ymmärtämään niiden nykymuotoja. Taiteeseen kohdistettava poliittinen ohjaus erilaisten tukijärjestelmien muodossa ei ole historiatonta, vaan taidepolitiikan rakenteet ovat muodostuneet määrätyissä historiallisissa tilanteissa, määrättyjen päämäärien saavuttamiseksi ja määrättyjen arvojen ohjaamina. Tämän ymmärryksen merkitys korostuu tilanteessa, jossa taidehallintoa ollaan jälleen kerran merkittävällä tavalla uudelleen järjestämässä.

Tutkimukseni osoittaa miten kunnallisia taide-elimiä perustettiin ja taiteen tilaamisen tapoja vakinaistettiin Suomen sotienjälkeisellä kaudella demokratiapyrkimysten ja hyötyajattelun ohjaamana sekä taiteelle ymmärretyn sivistystehtävän täyttämiseksi. Samoja tavoitteita – ja niiden kyseenalaistamista – on helppo havaita myös nykykeskusteluissa.

Sotienjälkeiset julkiset maalaukset asettuivat palvelemaan tilaajatahojensa agendaa. Ne tukivat uutta kansallista kertomusta yhtenäisestä kansasta, jolla oli selkeään työnjakoon perustuva harmoninen yhteiselämä. Maalaukset kuvasivat tulevaisuuteen katsovaa kansaa, jonka juuret löytyivät perinteisestä maaseutuyhteiskunnasta. Julkisten maalausten tuotanto osallistui suomalaisen hyvinvointiyhteiskunnan rakentamiseen piirtämällä kuvaa inhimillisestä yhteiskunnasta, joka huomioi myös kansalaisten henkiset tarpeet. Julkisella maalauksella oli tehtävä uuden paremman yhteiskunnan muokkaamisessa.
Michael Ann Holly tarkastelee uusimassa kirjassaan taidehistorian tieteenalaa, tai sen ”alitajuntaa”, melankolian käsitteen kautta. The Melancholy Art -nimisessä (2013) teoksessaan hän kirjoittaa, kuinka taidehistoriassa tavoitellaan jotain jo mennyttä, jäännettä tai historian fragmenttia, joka kuitenkin on samalla myös keskuudessamme. Emme voi koskaan unohtaa kuinka yksittäinen taideteos ja historiallinen konstellaatio, johon se kuuluu, ovat kuin tähti kaukaisesta galaksista tai auringonvalo arkiston verhottujen ikkunoiden takana; ne resonoivat omassa ajassamme eikä mennyt olekaan kokonaan poissa. Holly siis palaa jo muun muassa Riitta Nikulan juhlakirjassa Rakkaudesta kaupunkiin – For Love of the City (Taidehistoriallisia tutkimuksia 28; 2004) julkaistussa artikkelissa esittämiinsä ajatuksiin. Kirjan kaunis kansi heijastaa onnistuneesti teemaa: lilan väriset kukat nousevat esiin muuten monokromaattisesta taustasta ja belliniläinen Kristus katsoo ikään kuin ulos maalauksesta, värillisiin kukkiin.

Vaikka Holly korostaa taidehistorian erityislaatuisuuden nousevan juuri sen suhteesta teosten esineellisyyteen ja materiaaliseen läsnäoloon, uusi esseekokoelma keskittyy nimenomaan taidehistorian tieteellisen kirjoittamiseen. Siihen kirjallisen ilmaisun lajityyppiin, minkä olennaisena tehtävänä on representoida kuvat ja esineet kirjoituksen muotoon. Hänen mukaansa taidehistoria kerronnan lajina saa voimansa juuri tuosta melankolisesta suhteesta menneeseen.

Myös toinen minua viime aikoina puhutellut taidehistorian tutkimus painottaa kirjoittamista – jopa siinä määrin, että se haluaa palauttaa taidehistorian varsinaisen olemuksen siihen, siirtäen syrjään metodologian. Margaret Iversenin ja Stephen Melvillen kirjan Writing Art History. Disciplinary Departures (2010) nimi on siis ohjelmallisempi kuin äkkiseltään voisi ajatella. Kirjoittamisen teoretisoinnin ja Michael Baxandallin esiinnostamisen ohella myös melankolian tarkastelu yhdistää teoksia, sillä Iversen analysoi Albrecht Dürerin kuuluisan Melencolia I -kaiverruksen (1514) tulkintoja. Voimme nyt siis lukea painettuina niitä ajatuksia, joita hän Aby Warburgista esitti esitelmöidessään Helsingissä syyskuussa 2008.

Lukiessani Hollyn runollista, ilmaisuvoimaista ja leikittelevääkin tekstiä, en voi välttyä tuntemasta tiettyä melankoliaa kirjoittamisen kieleen sidotuista reunaehdoista: en koskaan voi kirjoittaa hänelle, kuten hän voi minulle, omalla äidinkielelläni. Englanniksi kirjoittaessani jään epävarmaksi keksimäni kielikuvan sopivuudesta omaan tyyliini tai puheenparteeni enkä voi muutenkaan viipyillä vivahteissa. Sama ongelma koskee tietenkin muitakin osaamiani kieliä. Saksa, taidehistorian tieteenalan ”äidinkieli” on mielestäni vahvistunut kuluvalla vuosituhannella. Siihen ovat johtaneet monet syyt: toisesta maailmansodasta on kulunut aikaa; Saksan yhdistymisen jälkeen Berliini on profiloitunut taiteen pääkaupunkina; kiinnostus historiografiaan ja toisaalta taidehistorian omaan teorianmuodostukseen on kasvanut; Saksa on taloudellisesti vahvoilla, joten niin tutkimukselle kuin tutkimusten julkaisemisellekin on rahoitusta. Nyt voinen tunnustaa, että kun professorini Henrik Lilius aikoinaan valitteli taidehistorian opiskelijoiden huonoa tai olematonta saksan kielen taitoa (kuuluin tähän ryhmään), suhtauduin kommenttiin tietyllä postmodernilla ylenkatseella, ja taisin lohkaista jotain, mielestäni älykästä, Sigmund Freudin tuntemuksen tärkeydestä. Lilius oli tietenkin syystä huolissaan. Puolustukseni nojaa ajan hengen (sic) lainalaisuuksiin: kun 1980-luvun alun helsinkiläisellä yläasteella valittiin kolmas vieras kieli, oli jokseenkin selvää, että kulttuurista ja taiteesta kiinnostuneet valitsevat ranskan ja liike-elämään ja Länsi-Saksan talousihmeeseen suuntautuvat puolestaan saksan. Katumusharjoitukseni ovat sittemmin olleet moninaiset ja mainittakoon sekin, että pidän tänä syksynä taidehistorian opiskelijoille Erwin Panofskyn tuotantoon keskittyvää opintopiiriä.

Tahiti-lehden aivan ensimmäisessä pääkirjoituksessa kaksi vuotta sitten Johanna Vakkari muistutti oman äidinkielen käyttämisen tarpeellisuudesta taidehistoriaa kirjoitettaessa; myös minä teen sen nyt ensimmäisessä pääkirjoituksessani Tahitin tuoreena vastaavana päätoimittajana. Vakkari toi esiin tieteellisen kielen ja käsitteistön kehittymisen välttämättömyyden.  Tähän haluan lisätä tarpeen, miksei jopa kaipuun, kirjoittaa omien ajatusten äänellä – en jätä huomiotta sitä, että monilla meistä on monia äidin- tai isänkieliä, tai kenen tahansa kieliä. Silloin voimme paremmin tutkailla, Michael Ann Hollyn houkuttelemana, miksi kirjoitamme taiteesta ja näyttäytyykö melankolia taidehistorian kirjoittamisen perusvireenä. Tahiti-lehti tarjoaa alustan kirjoittaa suomeksi tai ruotsiksi, ja vaikka näiden kielten käyttämisestä ei palkitakaan akateemisessa kilpailussa, toivon että te kaikki, hyvät kollegani, pidätte Tahitia varteenotettavana julkaisukanavana.

Michael Ann Hollyn pitkäaikainen melankolian tutkimus ei juonna teoreettisesta kiinnostuksesta vaan henkilökohtaisesta menetyksestä, hänen poikansa varhaisesta kuolemasta. Yksityinen ja ammatillinen nivoutuvat yhteen, tunteet rakentuvat pikkuhiljaa ajatuksiksi ja kirjoitukseksi. Tämän Tahiti-lehden numeron koostamista ovat vaikeuttaneet surun ja melankoliankin tunteet. Taidehistorian yhteisömme on kokenut menetyksen, poissaolo on todellista. Tämä Tahiti-lehden numero omistetaan Petja Hovinheimon muistolle.
Visuaalisuus on lähtökohtaisesti läsnä taidehistoriassa ja taiteentutkimuksessakin ainakin silloin, kun se ymmärretään taidehistoriaa vastaavaksi tieteenalaksi.[1] Visuaalinen kulttuuri, sekä ymmärrettynä taidehistoriaan kuuluvaksi alueeksi että omaksi tieteenalakseen (visual culture), on laajentanut ja syventänyt taidehistorian kiinnostusta erilaisiin visuaalisuuden ilmiöihin. Visuaalisuuden käsitettä on pohdittu ja silmän ja katseen roolia katsomistapahtumassa teoretisoitu viime vuosikymmeninä paljon, taidehistoriassa ennen kaikkea alkaen Hal Fosterin toimittamasta artikkelikokoelmasta Vision and Visuality (1988).[2]

Tämän artikkelin tavoitteena ei kuitenkaan ole suoranaisesti jatkaa käytyä teoreettista keskustelua, vaan pohtia, millä edellytyksillä voimme taidehistoriassa puhua visuaalisesta analyysistä ja miten analyysiperusteita on mahdollista selkeyttää tai pelkistää niiden visuaalisuuden aspektien suhteen, joiden lähtökohtana on visuaalinen aineisto – silmin nähtävä ja katsottava. Tarkoituksena on myös visuaalisen analyysin monitieteisen ja tieteidenvälisen nykytilan hahmottaminen suhteessa taidehistoriaan.

Artikkeli on samalla johdanto tämän lehden tulevissa numeroissa julkaistaviin artikkeleihen, jotka käsittelevät visuaalisuutta ja visuaalista analyysia taidehistorian tutkimuksen laajentuneessa ja laajentuvassa kentässä. Visuaalisuuden ja visuaalisen analyysin pohtiminen taidehistoriassa liittyy kohdallani ennen kaikkea opetuksen myötä muotoutuneeseen käsitykseen taidehistoriallisen tutkimuksen yleisistä lähtökohdista, joiden voi katsoa määrittävän omaa tieteenalaa ja samalla suhteuttavan sitä muihin tieteenaloihin. Nykyisessä, aivan kuin vääjäämättä lisääntyvien ja erilaistuvien näkökulmien, teorioiden ja lähestymistapojen tiheikössä ei ole helppo hahmottaa ja raivata omaa tutkimusreittiään. Tämä tilanne sai minut määrittämään taidehistorian metodologisia lähtökohtia pelkistämällä tutkimusprosessia selkeäksi kuvioksi. Virike tähän tuli kognitiotieteilijä Pertti Saariluoman teoksesta Foundational Analysis. Presuppositions in experimental psychology (1997). Saariluoma puolestaan viittaa virikkeenään Charles Sanders Peircen ideaan perustaa ”ohjaavien periaatteiden tiede”[3]. Mutta kuten Saariluoma toteaa, tieteenteon prosessia ei tulisi analysoida tieteenaloista erillään, vaan kyseinen analyysi tulisi tehdä kunkin tieteenalan sisällä, sen omista lähtökohdista käsin. Taidehistorian tutkimuksen ”ohjaavia periaatteita” nostin esiin vuonna 2012 Taidetta tutkimaan -teoksessa julkaistussa kirjoituksessa ”Menetelmämetsiköstä mielekkääseen tutkimusotteeseen”. Pelkistin taidehistoriallisen tutkimusprosessin siinä kuuteen kiintopisteeseen.[5] (Kuva 1) Kuten kuvakaaviosta kuitenkin näemme, viisi kyseisistä kuudesta kiintopisteestä – visuaalisuus, kysyminen, aineisto, konteksti, teoria, suhteuttaminen – ovat luonteeltaan niin yleisiä ja jopa välttämättömiä, että niiden yhtä eli visuaalisuutta lukuun ottamatta voi nähdä toteutuvan humanistisissa ja yhteiskuntatieteellisissä tieteenaloissa. Voiko siis kuudennen kiintopisteen eli visuaalisuuden nähdä sinä tutkimuskomponenttina, jonka voi sanoa määrittävän taidehistorian erityisyyttä? Kirjoituksessani totesin ainoastaan, että visuaalisuus on taidehistoriaa olennaisesti määrittävä lähtökohta.[6] Selvennän tätä näkökohtaa sekä visuaalisuuden että visuaalisen analyysin suhteen seuraavassa.

Visuaalisuuden merkityksen korostaminen taidehistoriassa ja taiteentutkimuksessa ei tarkoita, että visuaalisuus aineellistuisi aina tai pelkästään visuaalisen aineiston tarkasteluna. Kyseessä voi myös olla tutkimus, joka syventyy joko visuaalisuuden käsitteeseen tai esimerkiksi visuaalisen aineiston tekijöihin, tuottajiin, olosuhteisiin tai muihin visuaalisen aineiston ilmenemisen edellytyksiin. Taidehistoriallisen tutkimuksen voi siten tietyin edellytyksin tehdä ja esittää ilman yhtäkään visuaalista esimerkkiä, ja silti tutkimuksen perimmäisenä syynä tai pontimena voi olla jotain visuaaliseksi tuotettua. Esimerkkinä tietoisesta pyrkimyksestä pois kuvaperustaisesta aineistotutkimuksesta olkoon Pekka Vähäkankaan institutionaalisiin taideteorioihin pohjaava väitöskirja Taide alttarilla. Alttaritaulutraditio Suomessa 1918–1945 (1996). Tekijä suunnitteli julkaisevansa tutkimuksen ilman yhtäkään kuvaa; radikaalia ratkaisua lievennettiin kuitenkin julkaisemalla erillinen 20 kuvan liite kirjan takaosassa.[7] Visuaalinen lähtökohta oli joka tapauksessa tutkimuksen edellytys, ei itse tutkimuksen kohde.

Huolitellussa suomenkielisessä tekstissä, joka on tarkoitettu yleiseen käyttöön, lukijaa saattaa häiritä vierasperäisten ilmaisujen käyttö – esimerkkeinä vaikkapa juuri visuaalinen ja hyvin yleinen termi representaatio. Yhtä lailla häiritsevää voi olla, mikäli hyvin yleinen arkikielen merkitys ja monimerkityksinen teoreettinen käsite kiteytyvät samaan sanaan, kuten “kuva”-sanan kohdalla tapahtuu. Kuva-sana ei kaikissa yhteyksissä vastaa visuaalinen-sanaa; esimerkiksi visuaalinen aineisto on tällä hetkellä huomattavasti laajempi käsite kuin kuva-aineisto. Lisäksi kuva-sanamuoto juontuu historiallisesti tarkemmin katsoen kahdesta sanasta, jotka nyt ovat muuttuneet homonyymeiksi. Toinen on kuva ja toinen on yhdyssanoissa käytetty kuvaama-, joka on lähes poistunut aktiivisesta sanavalikoimastamme. Kuvaamataito-sana esiintyy vielä joidenkin koulujen oppisuunnitelmissa, muistuttaen vuotta 1999 edeltäneestä ajasta, jolloin sana muutettiin kuvataide-muotoon. Kuvaamataiteet muodosti suomenkielisen vastineen saksan- ja ruotsinkielisille ilmaisuille bildande konster ja bildende Künste, jotka viittasivat alun perin maalaustaiteeseen, kuvanveistoon ja arkkitehtuuriin.[8] Esimerkiksi vuonna 2000 verkkoversiona julkaistuun ruotsalaiseen kansallisensyklopediaan perustuvan käsityksen mukaan bildande konst viittaa kiinteään materiaaliin tehtyihin taidemuotoihin, joihin kuuluvat kuvataide (veistotaide, maalaustaide, piirustus ja grafiikka), arkkitehtuuri ja taidekäsityö, erotuksena muun muassa kirjallisuudesta, musiikista ja myös teatteritaiteesta ja elokuvasta.[9] Tätä uudemmat listaukset viittaavat yleisesti visuaalisesti luoviin tai visuaalisiin taiteisiin.[10] Kuvaamataiteen muututtua kuvataiteeksi myös yksi olennainen merkitys näytti väistyvän: kuvataiteen katsotaan nykyisin hyvin usein tarkoittavan ”kuvia”. Niinpä uudet opiskelijat ovat viime vuosina poikkeuksetta tiedustelleet, kuuluuko arkkitehtuuri, muotoilu tai taidekäsityö kuvataiteeseen.

Visuaalinen taide on siten mielestäni ilmaisuna perusteltu, koska se kattaa varmuudella kaiken silminnähtävän taiteen. Tämän lisäksi ilmaisu tarvittaessa kattaa myös ”mielennähtävät” eli mentaaliset kuvat. Nykytaiteen teos perustuu usein varsinaisesti ideaan tai prosessiin, jolloin erilaiset kuvat ainoastaan dokumentoivat teoksen eri vaiheita itse teoksen jäädessä immateriaaliseksi. Espanjalaiset viestinnän professorit Justo Villafañe ja Norberto Mínguez (2006) ovat perustavanlaatuisessa yleisessä kuvateoriassaan laajentaneet kuvallisuuden käsitettä muun muassa mentaaleihin kuviin, joista heidän mukaansa tulee tuloksena visuaalinen tuotos. Visuaalisina mentaaliset kuvat ovat siten rinnastettavissa mihin tahansa muihin kuviin, ja visuaalisuus muodostuu kuvallisuuden pääasialliseksi tuntomerkiksi, ei kuvan materiaalisuus. Esimerkkeinä Villafañe ja Mínguez luettelevat unen ja valvetilan rajamailla ilmaantuvat kuvat, unikuvat, hallusinaatiot, eideettiset kuvat sekä ajatuskuvat (imágenes del pensamiento). Visuaalinen analyysi sisältää terminä jo valmiiksi kaikenkaltaiset visuaaliset teokset, niin taideteokset kuin visuaalisen kulttuurin tuotteet, niin materiaaliset kuin immateriaaliset, kaksi-, kolmi- ja moniulotteiset, kuten myös esimerkiksi rakennetut ympäristöt, maisemat ja prosessinomaiset teokset. Visuaalisen aineiston analyysistä on taidehistorian käyttöön vakiintunut muita nimityksiä: muotoanalyysi, teosanalyysi ja kuva-analyysi. Laajuudeltaan termien merkitys kuitenkin vaihtelee suuresti. Kapeimmillaan muotoanalyysi hylkää merkityksen, kuva-analyysi muut kuin kaksiulotteiset visuaaliset tuotteet ja teosanalyysi muut kuin yksittäiset teokset. Toisaalta kuvataiteesta kiinnostuneille on tarjolla suppeaa, visuaaliseksi analyysiksi kutsuttua versiota, joka kattaa etupäässä vain taideteoksen muotoelementtien kuvailun ja toissijaisesti historiallisen kontekstin ja merkityssisältöjen luotaamisen: “A visual analysis addresses an artwork’s formal elements—visual attributes such as color, line, texture, and size. A visual analysis may also include historical context or interpretations of meaning.”[12]

Mainitut analyysilajit myös viittaavat sisällöltään toisiinsa ja niiden käyttöalue vaihtelee siinä määrin, että usein nimekkeet voisi vaihtaa keskenään. Taidehistoriassa muotoanalyysi (formal analysis) saattaa sisältää laaja-alaisenkin kontekstuaalisen analyysin ja tulkintamahdollisuuksien kirjon, samaan tapaan kuin teosanalyysi. Esimerkkinä teosanalyysistä mainittakoon Oscar Bätschmannin tulkintamalli, jonka hän esittää visuaalisesti niin sanottuna Möbius-nauhana eli kaksiulotteisena suljettuna ja kääntyilevänä nauhana, jolla on vain yksi näkyvä puoli. Tähän päättymättömään nauhaan Bätschmann liittää eriaiheisia kysymyksiä ja kysymysryppäitä, joista toiset liittyvät teoksen historialliseen kontekstiin, toiset teoksen vastaanottoon ja tulkinnan argumentoinnin varmistamiseen.[13] Bätschmann antaa vain esimerkkejä kysymyksistä ja jättää joitakin kysymyspaikkoja auki, osoittaen siten jokaisen oman tapauskohtaisen vastuun kysymysten seulomisessa, niihin vastaamisessa ja argumentointiketjun varmistamisessa. Lähtökohdaltaan Bätschmannin malli on hermeneuttisesti innoittunut, mutta se suhtautuu kuitenkin taidehistorian erityisenä tulkintamallina kriittisesti yleiseen tai filosofiseen hermeneutiikkaan.[14]

Visuaalisella analyysillä on yleisenä terminä yleisyyden hyviä puolia. Se kattaa paljon eri mahdollisuuksia. Mutta sekään ei ole kaikkivoipa. Kuva muuttuu kuvailussa sanaksi, ja sanat – sekä visuaalisena että auditiivisena ilmenevä medium – tuottavat puolestaan mentaalisia kuvia. Toisaalta visuaalinen teos saattaa tuottaa myös erilaisia kosketukseen, tuntoon ja liikkeeseen liittyviä tuntemuksia. Teosten moniaistisuus yhdistää näkemisen kuulemiseen, koskettamiseen ja kehollisiin tuntemuksiin. Moniaistisuus toimii sekä visuaalisissa että poikkitaiteellisissa teoksissa, jotka yhdistävät visuaalista rakennetta ja muotoa ääneen ja liikkeeseen. Tieteenalan nykyinen laaja-alaisuus vaatii siis kaikin puolin laajempaa aineiston analyysia kuin mitä tähän mennessä käytössä olleet termit sinänsä ilmaisevat, visuaalinen analyysi mukaan lukien.

Miten siis valita sanansa, kun puhuu visuaalisen aineiston analyysistä taidehistoriassa? Mielestäni kysymys on siitä, minkälainen aineisto ja minkälaiset kysymykset ovat kulloinkin tutkimuksen kohteena. Hyvä olisi, että käytetyt analyysitermit vastaisivat, niin hyvin kuin nyt mahdollista on, tehtävänannon luonnetta. Niinhän on kuitenkin, että käsitteiden sisältö laajenee ja termit jäävät usein voimaan, vaikka ne eivät sellaisenaan enää vastaakaan uusia sisältöjä. Näinhän on käynyt myös itse taidehistoria-nimekkeen kanssa. Tunnustaudun itse laaja-alaisen taidehistorian metodologian kannattajaksi. Pyrin sijoittamaan kuvataiteen yhtenä osa-alueena laaja-alaisen visuaalisen kulttuurin alle valitsemalla näkökulmat, käsitteet ja menetelmät kulloisenkin kiinnostuksen ja tarkoituksen mukaan soveltaen (myös perinteisiä) taidehistoriallisia, visuaalisen kulttuurin ja muiden tieteenalojen lähestymistapoja. Näin laajasti valittu näkökulma vaatii analyysin pelkistämistä. Mutta kiistämätön arvonsa on myös tutkimustraditiolla, joka rajoittuu syventämään ja uudistamaan tietyn alueen metodiikkaa ja keskustelemaan sen sävyistä ja yksityiskohdista. On vain muistettava kalibroida näkökulman ja kysymyksenasettelun myötä analyysiin liittyvää skaalaa pelkistämättä liikaa tai hukkumatta yksityiskohtiin.

Visuaalisen aineiston analyysivaihtoehtojen käyttöä pelkistän seuraavasti: Teosanalyysin miellän materiaalisen ja myös selkeämmin historiallisen taidehistorian välineeksi. Kohteena on tavalla tai toisella esine ja teoksen visuaalisuus esineellisenä yksilönä ja historiallisena muuttujana. Kuva-analyysi puolestaan paneutuu kohteeseensa myös havaintoja tehden, mutta kuvatradition diskurssien, katsomisen ja näkemisen käsitteiden kautta, jolloin konkreettisen esineen läsnäolo on toki toivottava, mutta ei aina täysin välttämätön. Kuvallisuuden teorioista, merkityksenannosta, tulkinnasta ja kuvien käytöstä voi (tietyin reunaehdoin) kirjoittaa myös jäljenteiden varassa, koska teokset ovat useammin osoitus tietyistä kuvallisuuden lajeista kuin omasta teoskohtaisesta elämästään. Teoreettiset lähtökohdat myös pelkistävät. Tässä näen kuvantutkimuksen (Bildwissenschaft) kenttänä, jossa kuvallisuus on ymmärretty laajasti kaiken visuaalisen taiteen ja kulttuurin kattavaksi, mutta kohteitaan käsitteellistäen. Gustav Frankin ja Barbara Langen Einführung in die Bildwissenschaft (2010) kiteyttää tämän keskustelualueen tiiviiksi esitykseksi.

Niinpä näen – huolimatta halustani vaihtaa kuva-termi visuaaliseen –, että visuaalisen analyysin kenttä on kuvateoriakeskustelusta poikkeavalla poikkitieteellisellä empiirisen tutkimuksen foorumilla, joka liittyy ihmisen kykyyn nähdä, tehdä havaintoja, kokea ja tulkita; näihin tieteisiin kuuluvat – tosin keskenään metodologisesti eri tavoin – muun muassa kognitiotiede, neurotieteet, psykologia, terveystieteet ja osin sosiaalitieteet, mutta myös antropologia ja etnologia sekä taidepohjainen (art-based) tutkimus. Toki kuvantutkijoiden ja näiden jälkimmäisten tieteenalojen aiheilla ja kysymyksillä on myös yhdistäviä linkkejä. Vielä kymmenkunta vuotta sitten visuaalinen analyysi -termi oli tutuin teknisiltä aloilta. Esimerkiksi näön ja näkökyvyn analysointiin erikoistuneet optometrit ja optalmologit ovat julkaisseet visuaalisen analyysin käsikirjoja, ja tietotekniikassa visuaalinen analyysi on viitannut eri tieteenalojen tutkimusdatasta visuaaliseen muotoon muokattuun kuvantamiseen (visualization). Visuaalinen analyysi näyttää kuitenkin tietotekniikan yhteydessä usein vaihtuneen muotoon visuaalinen analytiikka (visual analytics)[15].

Toiseksi, visuaalisuus ei ole – nykyisin vielä entistä vähemmän – muillekaan tieteenaloille vierasta, olkoon sitten kysymys muista humanistisista tieteistä, yhteiskuntatieteistä, teknisistä tai terveystieteistä. Kun 1970-luvulla tapahtuneen kulttuurisen käänteen ansiosta yhteiskuntatieteiden laadulliset menetelmät alkoivat nousta määrällisten menetelmien rinnalle, tämä vaikutti ajan myötä siihen, että myös visuaalisuus, ennen kaikkea kuvallisuus, sai enemmän jalansijaa. Tosin yhteiskuntatieteiden viljelemien metodien, kuten sisällönanalyysin ja kysely- ja haastattelututkimuksiin käytettyjen survey-menetelmien, katsottiin alun perin soveltuvan paremmin aakkosellisen kommunikaation digitaalisiin elementteihin kuin kuvien analogiseen koodaukseen. Klaus Bruhn Jensen ja Nicholas W. Jankowski arvelivatkin seuloessaan 1991 joukkoviestintään soveltuvia laadullisia menetelmiä, että visuaalinen viestintä tulisi toimimaan koetapauksena humanistisen metodologian soveltamisesta joukkoviestinnän tutkimukseen. Samalla he esittivät käsityksen, että muut humanistiset tieteet keskittyivät ”sanaan”, kun taas ”kuva” tai visuaalisen tutkimus pysyi pitkään taidehistorian erityisalueena.[16]

Tämä ehkä pitikin paikkansa aina siihen saakka, kun elokuvatutkimus vakiintui akateemisena oppiaineena 1970-luvulle mennessä. Samaan aikaan tapahtui paljon muutakin. Strukturalistisessa semiotiikassa kehiteltiin kuvan kielioppia: Göran Sonesson keskittyi kuvasemiotiikkaan 1980-luvulla ja julkaisi mittavan teoksena Pictorial Concepts. Inquiries into the Semiotic Heritage and its Relevance to the Analysis of the Visual World 1989. Hänen visuaalinen analyysinsä kulki nimellä pictorial analysis. Belgialaisten semiootikkojen Ryhmä µ sai 1992 valmiiksi pitkäaikaiseen yhteistyöhön perustuneen, yleisen visuaalisen merkin kielioppia rakentavan perusteoksen Traité du signe visuel.  Semioottinen mielenkiinto vei myös kohti monitieteistä kuvantutkimusta. Visuaalisen kulttuurin myötä tutkimuksen lähestymistavat monipuolistuivat ja kohdealue laajeni – ainakin teoriassa – kaikkiin mahdollisiin kuvakulttuureihin. Historiantutkimuksessa kuvien käyttö lähteenä alkoi yleistyä mikrohistorian myötä ja kuvat saivat yhä merkittävämpiä rooleja yksittäisissä tutkimuksissa 2000-luvulle tultaessa. Kuvia käytettiin taidehistorian tapaan sekä lähteenä että analyysin kohteena, mainittakoon esimerkiksi Leila Koivusen tutkimus Visualising the “Dark Continent”. The Process of Illustrating Nineteenth-Century British Travel Accounts of Afrika (2006; Routledge 2011).[17]

Aikaisempi visuaalisen monopoli ei kuitenkaan merkinnyt sitä, että muut olisivat seuranneet taidehistoriaa metodologisena esikuvana, vaan ainakin aluksi tapahtui jotain päinvastaista.  Stuart Hallin toimittama laaja Representation. Cultural Representations and Signifying Practices (1997) käytti Norman Brysonin historialliseen kontekstiin keskittyvää kirjoitusta Juan Cotánin Kvitteni, kaali, meloni ja kurkku -maalauksen (n. 1602) analyysiin ja Michel Foucault’n kommentaaria Diego Velázquezin Las meninas -maalauksesta (1656), mutta vaikeni muuten taidehistoriasta.[18] Kuten 2005 ilmestyneestä massiivisesta Handbook of Visual Communication. Theory, Methods and Media käy ilmi, visuaalisen viestinnän tärkeimpiä komponentteja pyrittiin määrittelemään taksonomisessa erittelyssä. Humanistiset tieteet olivat mukana, mutta erittelyprosessissa taidehistoria tavallaan liukeni osiin: estetiikkaan, taiteeseen ja historiaan.[19]

Näillä kommenteilla en tarkoita, että esimerkiksi juuri mainitsemistani teoksista, jotka muitta mutkitta syrjäyttivät taidehistoriallisen ajattelun, ei olisikaan hyötyä taidehistoriallisessa tutkimuksessa. Päinvastoin näyttää siltä, että taidehistoriassa ja taiteentutkimuksessa pystyy hyödyntämään lukuisia ja hyvin erilaisia teorioita ja metodeja, jopa vierailta tutkimuksen alueilta. Tämä saattaa olla juuri sen takia mahdollista, että tutkimuksen ydinkysymykset ovat visuaalisessa ja visuaalisuudessa eli sanoista poikkeavassa. Sehän voi myös tarkoittaa, että kuviin pystyy teoriassa yhdistämään minkälaisia sanoja tahansa…

2000-luvulla on ilmestynyt myös visuaaliseen lukutaitoon ja visuaaliseen kieleen ja sen kriittiseen analyysiin painottuvia teoksia.[20] Suomessa kuvajournalismin ja visuaalisen kulttuurin tutkijan Janne Seppäsen teos Katseen voima. Kohti visuaalista lukutaitoa (2001) on saavuttanut jo kahdeksannen painoksensa. Siinä Seppänen keskittyy visuaalisten järjestysten ja katseen problematiikkaan visuaalisen lukutaidon näkökulmasta. Kuvajournalistina hän kohdistaa sanansa arkiseen kuvaympäristöön, lehti- ja mainoskuviin. Tärkeintä tässä yhteydessä on kuitenkin Seppäsen huomio, joka perustaa visuaalisen aspektin: ”Visuaaliset järjestykset toimivat näköaistin varassa.”[21] Tosin voi keskustella siitä, onko juuri toimia-verbi oikea ilmaisu tässä yhteydessä.

Vähitellen visuaalisen analyysin termi kuitenkin on, varsinkin Theo van Leeuwenin & Carey Jewittin Handbook of Visual Analysis -teoksesta (2001) lähtien, tullut yhä tutummaksi kuvakulttuurien tutkimuksen alueella. van Leeuwenin ja Jewittin teos esittelee ja arvioi kvantitatiivista sisällönanalyysiä, visuaalisen antropologian, kulttuurintutkimuksen, taideterapian, sosiaalisemiotiikan ja etnometodologian lähestymistapoja sekä elokuva- ja televisiotutkimusta. Lisäksi teoksessa tarkastellaan samassa kappaleessa semioottista ja ikonografista lähestymistapaa.[22] Kymmenen vuotta kyseisen käsikirjan jälkeen Eric Margoliksen ja Luc Pauwelsin toimittama The SAGE Handbook of Visual Research Methods (2011) liikkuu pääasiassa samoilla vesillä kuin van Leeuwen ja Jewitt eli yhteiskuntatieteissä, psykologiassa, viestinnässä sekä median, valokuvan ja visuaalisen kulttuurin alueella mutta näkökulmien kirjo on yli nelinkertaistunut. Poikkitieteellisiä kysymyksenasetteluja hyödyntävien näkökulmien skaala ulottuu muun muassa maisematutkimuksen, taidelähtöisen (arts-based) tutkimuksen, suunnittelun (design) ja teknisen visualisoinnin alueille.[23]

Gillian Rose, joka aloitti tutkimuksensa kulttuurimaantieteestä ja feminismistä käsin, laati vuonna 2001 eri yhteyksistä poimittuihin lähestymistapoihin perustuvan teoksen Visual Methodologies. An Introduction to Researching with Visual Materials. Teos koostui sommitelma-analyysistä, kvantitatiivisesta sisällönanalyysistä, semiologiasta, psykoanalyysistä ja kahdenlaisesta näkymästä diskurssianalyysiin.[24] Siinä missä van Leeuwenin ja Jewittin sekä Margoliksen ja Pauwelsin käsikirjat kokoavat eri tieteenaloilta visuaalisuuteen ja visuaaliseen aineistoon kohdistuvia ajankohtaisia kysymyksenasetteluja, Rosen metodivalikoima näyttäisi tavoittelevan oman temaattisen kokonaisuuden logiikkaa. Nähdäkseni tämän – ei ehkä aivan tässä mielessä tietoisesti kootun – metodologisen kokonaisjuonen vaiheiksi muotoutuvat ilmiasu, lukumäärä, kulttuurinen merkitys, alitajuinen merkitys, tekstin ja konteksti suhde sekä valtasuhteet. Teoksen 2012 julkaistussa, uudistetussa laitoksessa Rose laajensi kokonaisuutta ottamalla haltuun visuaalisen kulttuurin alueen, joka antaa huomattavasti enemmän painoa sosiaalisten käytäntöjen alueelle kuin aikaisempi laitos; samalla laajennus jonkin verran hämärtää edellä mainittua metodologista kokonaisjuonta.[25] Olen kiinnittänyt tähän muutokseen huomiota kieltämättä siksi, että itse tavoittelen visuaalisen analyysin mallilleni pelkistettyä kokonaisjuonta.

Aikaisemmin mainituista teoksista poiketen Rose, van Leeuwen ja Jewitt sekä Margolis ja Pauwels ottavat taidehistorian ja taiteentutkimuksen lähestymistavat huomioon. Rosen kokoonpanossa sommitelma-analyysi ja Panofskyn ikonografinen metodi on valittu jossain määrin eklektisesti muiden lähestymistapojen joukkoon. van Leeuwen ja Jewitt puolestaan asettavat Barthesin semiotiikan ja Panofskyn ikonografian rinnakkain vedoten siihen, että kumpikin esittää kaksi samaa perustavanlaatuista kysymystä. Ensinnäkin, mitä ja miten kuvat esittävät (represent); toiseksi semiotiikka ja ikonografia kysyvät kuvien kuvien kätkettyjä merkityksiä (hidden meanings) eli ne tutkivat, mitä aatteita ja arvoja kuvissa esitetyt ihmiset, paikat ja asiat edustavat.[26] Margoliksen ja Pauwelsin teoksessa joukkoviestinnän tutkija Marion G. Müller yllättää kirjoittamalla ikonografiasta ja ikonologiasta visuaalisena metodina ja lähestymistapana määritellen sen visuaalisen sisällönanalyysin kvalitatiiviseksi menetelmäksi. Visuaalista analyysia voi käytännössä toteuttaa lukuisin tähän mennessä tunnetuin ja toistaiseksi taidehistoriassa ja taiteentutkimuksessa tuntemattomin menetelmin. Kun tutkimuksen yleinen ”menetelmämetsikkö” muuntelee jatkuvasti ja on samalla tihentynyt, pyrin tarjoamaan joitakin metodologista tilannetta järjestäviä näkökulmia asiaan tulevissa artikkeleissani.  Kyseessä ei ole systemaattinen metodiopas visuaaliseen analyysiin, vaan – toivottavasti – menetelmämetsikköä osaltaan raivaava kirjoitussarja.

Visuaalinen analyysi viittaa tässä yhteydessä visuaalisen aineiston tarkasteluun, joka voi tarpeen mukaan olla laaja tai suppea. Kysymyksessä ei itsessään ole tietty menetelmä eli metodi, vaan yksi ”tulokulma” tutkimukseen eli yksi niistä yllä mainituista kuudesta kiinnekohdasta, jotka näkemykseni mukaan kuuluvat taidehistoriaan ja taiteentutkimukseen. Muihin viiteen kiinnekohtaan en puutu muuten kuin silloin, kun niiden kommentoiminen selventää suhdetta visuaaliseen analyysiin liittyviin kysymyksiin. Mainitut kiinnekohdat eivät käytännössä jää toisistaan erillisiksi, vaan ovat – esitetyn kaavion mukaisesti – vuorovaikutuksessa keskenään.

Visuaalinen analyysi edellyttää jotain silmin havaittavaa tai katsottavaa ja havaitun kommentointia. Kuinka pitkälle meneviin pohdintoihin ja johtopäätöksiin päädytään, on tapauskohtaista ja kiinni kysymyksenasettelusta ja analyysin tavoitteista. Kysymys on myös siitä, mikä on visuaalisen analyysin asema tutkimuksessa ja miten hallitsevan elementin se muodostaa tutkimuskokonaisuuteen. Analyysissä voi päätyä eriasteisiin tuloksiin, yksinkertaisesta kuvailusta monenlaisiin merkityksiin ja pitkälle vietyyn teorianmuodostukseen. Merkitykset voivat olla tunnettavissa, tunnistettavissa, haettavissa, löydettävissä, annettavissa, määriteltävissä tai pohdittavissa. Analyysi itsessään voi tuottaa teoriaa, tai – kuten useimmiten tapahtuu – se asetetaan keskusteluun tai vuorovaikutukseen yhden tai useampien teorioiden tai käsitteiden kanssa. Visuaalisessa analyysissä tai sen jatkeena teoreettinen keskustelu toimii silloin, yksinkertaisesti ilmaistuna, kun kytkös visuaaliseen aineistoon ei katkea ja on mielekäs. Teoriaa siis sovelletaan visuaaliseen aineistoon tulkitsemaan tai avaamaan visuaalista aineistoa eikä päinvastoin.

Usein on kuitenkin ensisijaisesti kysymys teoreettisesta keskustelusta tai teoretisoinnista, jossa valinnan mukaan käytetään – yleensä yksittäisiä – visuaalisia esimerkkejä havainnollistamaan, arvioimaan tai kritikoimaan itse teoriaa tai lähestymistapaa. Tässä yhteydessä visuaalinen analyysi jää kyseisen teorian tai teoriakritiikin ehdoilla suoritettavaksi. Esimerkiksi tämän kysymyksen erinomaisen systemaattisesta ja valaisevasta käsittelystä nostan esiin Amanda Boetzkesin artikkelin ”Phenomenology and interpretation beyond the flesh” (2010), jossa hän 1960-luvun minimalististen taideteosten avulla havainnollistaa fenomenologisen tarkastelutavan taipumusta solipsismiin.[28] Artikkeli on hyvin hyödyllinen, koska se tarkentaa käsitystä siitä, mitä fenomenologisella tarkastelutavalla voi visuaalisen aineiston suhteen saavuttaa, ja missä suhteessa tarkastelutapa voi osoittautua omia tarkoitusperiänsä rajoittuneemmaksi. Boetzkesin katsantoa voi soveltaa muuhunkin taiteen analyysiin: ”However, a legitimate criticism arises that in its deep concern with the individual embodied experience, phenomenology conceal the potential meanings of an artwork; or rather it obscures the possibility that the artwork is meaningful in ’other’ ways.”[29]

Toisaalta on turha, kuten myös tapahtuu, moitiskella teorioita (tai oikeastaan teoreetikkoja) sellaisista puutteista, joihin ne (tai he) eivät ole tarkoitusperissään pyrkineetkään. Pyrin siis mahdollisuuksien mukaan ymmärtämään eri lähestymistapojen lähtökohtia. Kokonaan tai osittain taiteen ja visuaalisen kulttuurin alueelle osuvat visuaalista analyysiä käsittelevät teokset on yleisten metodologisten opusten tapaan jaoteltu joko tieteenalojen tai vakiintuneiden lähestymistapojen mukaan. Yksittäiseen tieteenalaan keskittyvissä kirjoissa ja artikkelikokoelmissa sisällön järjestys vaihtelee tieteenalan luonteen mukaan. Niinpä esimerkiksi semiotiikka tai siihen nojaavat tieteenalat rakentavat esityksensä yksinkertaisesta monimutkaisemmaksi laajenevaksi jatkumoksi, kun taas taidehistoriaa ja taiteentutkimusta sekä visuaalista kulttuuria ryhmitellään useimmiten temaattisesti tutkimuksen aihealueiden tai lähestymistapojen mukaan semiotiikan ollessa yksi lähestymistapa muiden joukossa.

Suomessa lukuisat kirjoitukset taidehistoriaan ja taiteentutkimuksesta nousevaan visuaaliseen kulttuuriin – kuten esimerkiksi jo otsakkeet Katseen rajat (1998), Näkyvä(i)seksi (2002), Vikuroivia vilkaisuja (2006) ja Tarkemmin katsoen (2007) kertovat – ovat paneutuneet kuvan problematiikan haasteisiin. Seppäsen metodiopas Visuaalinen kulttuuri. Teoriaa ja metodeja mediakuvan tulkitsijalle (2005) soveltaa yhteiskuntatieteiden ja kulttuurintutkimuksen menetelmiä mediakuvan tulkintaan. Hiljattain ilmestynyt Anita Sepän Kuvien tulkinta. Menetelmäopas kuvataiteen ja visuaalisen kulttuurin tulkitsijalle (2012) puolestaan käsittää muutamaa lehtikuvaa lukuun ottamatta taideteoksia, joiden viestiluonne ei ole yhtä selkeä kuin lehti- ja mainoskuvien, vaan monitahoisempi.[30]

Yhtäällä puhutaan siis visuaalisesta lukutaidosta ja kuvanlukutaidosta, toisaalla tulkinnoista, ja kolmannella taholla puolestaan merkityksenannosta. Äkkiseltään voi näyttää siltä, että kuvanlukutaito viittaa johonkin sellaiseen, joka on kuvassa, ja tulkinta tai merkityksenanto sellaiseen, jota kuvassa (tai visuaalisessa aineistossa) ei niinkään ole, vaan joka siihen lisätään. Tilanne on kuitenkin monisyisempi ja toisaalta yhtenäisempi; kussakin tapauksessa otetaan huomioon vuorovaikutus visuaalisen aineiston ja näkijän, katsojan, kokijan tai tarkastelijan välillä. Seppäsen sanoin katse on ”kaksisuuntainen voima”[31]; Sepän mukaan ”kuva on monimutkainen kulttuurinen vuorovaikutussuhde”[32]. Harri Kalha, Leena-Maija Rossi ja Annamari Vänskä taas puhuvat merkityksenannosta, ”[…] joka liittyy nähtyyn, havaittuun ja visuaalisesti ilmenevään sekä siihen, mikä saattaa jäädä havainnon ulkopuolelle.”[33]

Seppä tarkastelee kuvien tulkintaa voimakkaasti estetiikan ja taideteorian näkökulmasta. Hän esittelee varhaisempien taideteorioiden ja uuteen taidehistoriaan ja visuaalisen kulttuurin tutkimukseen omaksuttujen teorioiden ydinajatuksia aina antiikin Kreikasta ja imitaatioteorian eri vaiheista representaatioteoriaan, sitten ilmaisuteorian, formalismin, ikonografian, institutionaalisen taideteorian ja semiotiikan eri lajien kautta lähinnä jälkimarxilaiseen, fenomenologiseen, psykoanalyyttiseen ja jälkistrukturalistiseen teoriaan. Varsinaisesti metodeiksi miellän näistä ikonografian ja osaksi semiotiikan – sekä viimeisenä kappaleena esiintyvän sisällönanalyysin, joka ainoana menetelmänä on selostettu varsin seikkaperäisesti. Seppä käsittelee sisällönanalyysiä kuitenkin vain kvantitatiivisesta näkökulmasta.[34]

Osaksi Seppä jättää kuvat kuvituksen tavoin lukijalle tekstiin yhdisteltäväksi, mikä houkuttelee esiin kysymyksen, kuinka yhdistellä – Sepän ehdotuksen mukaan[35] – teorioita ja kuvia. Alussa esittämässäni kaaviossa olen pyrkinyt määrittelemään tutkimuskonstellaatiota kokonaisuutena, jossa tutkimusta ohjaava, tukeva tai virittävä teoria on yksi osa tutkimuksen tekoprosessia. Parhaimmillaan teoriaa syntyy tutkimuksesta tuloksena, ei sovelluksena. Näen Sepän esittämät varhaisemmat taideteoriat pikemminkin mahdollisuutena visuaalisen aineiston kontekstualisointiin kuin teoriapohjana kuvantulkinnalle. Tässä yhteydessä ajattelen nimenomaan historiallista kontekstualisointia, sillä jokainen tutkimus tuo mukanaan omat tarpeensa ja mahdollisuutensa kontekstin rakentamiseen, kuten Tutta Palin muistuttaa:  ”Kontekstualisoinnilla tarkoitetaan tutkittavan ilmiön asettamista sellaiseen asiayhteyteen, johon sen ajatellaan kuuluvan historiallisesti tai temaattisesti tai joka muuten edistää sen ymmärtämistä.”[36] Visuaalisen analyysin kirjoissa kontekstualisointi viittaa usein vain historialliseen kontekstualisointiin.    

Tarkoitukseni on tässä yhteydessä hahmotella artikkelisarjassani edellisistä mainituista teoksista ja oppaista poikkeavaa jaottelua visuaaliseen analyysiin ja kommentoida tästä jaottelusta ja laaja-alaisesta, moni- ja poikkitieteisestä tutkimuksesta nousevia visuaalisen analyysin kysymyksiä.

Lähden liikkeelle visuaalisesta aineistosta ja oletetusta katsojasta. Kysyn, mitä resursseja katsojalla yleensä on perehtyä kyseiseen visuaaliseen aineistoon. Seppänen ja Seppä viittaavat kumpikin katsojan ja tulkitsijan laatuun. Jotkut osaavat ”lukea kuvia” tai tulkita teoksia paremmin kuin toiset. Olen itse kiinnostunut kaikkien ihmisten kiinnostuksesta, halusta ja kyvystä teosten katsomiseen. Minkäänlaista keskivertokatsojaa ei ole, ja eri henkilöiltä löytyy erilaista herkkyyttä taiteen tarkasteluun. Niinpä aloitan niistä kyvyistä, joita on jokaisella, niin kenellä tahansa kuin taiteentuntijoilla: tuntemuksista, tunteista ja tunnistamisesta. Ensimmäisen artikkelin omistan tunnekysymyksille. Kysyn, ovatko taiteen tutkijat vieroksuneet näitä visuaalisen analyysin voimavaroja, tunnetta ja tunnistamista, juuri siksi, että ne periaatteessa kehittyvät jo lapsena ja voivat siten olla, periaatteessa ainakin, kenellä tahansa. Jo jonkin aikaa sitten myös tunnistaminen, ihmiselle elintärkeä kyky, on käynyt taiteen tutkimuksessa vanhanaikaiseksi. Mitä merkityksiä tunnistaminen saa taiteen tarkastelussa?

Tieteenalakohtaisten ja yhä runsaammaksi muuttuneiden metodi- ja teoriapohjaisten jaotteluiden asemesta olen pyrkinyt pelkistämään joillekin avainsanoille tai kysymyksille perustuvaa alustaa, josta käsin taidehistoriassa ja taiteentutkimuksessa sovellettavat visuaalisen analyysin lähestymistavat ja eri tieteenalojen mahdollinen lähestymistapojen yhtenevyys, analogisuus tai sukulaisuus olisi otollisemmin hahmotettavissa tai johdettavissa. Artikkeleiden yhteistä juonta kuvaavat avainsanat tunne, tunnistaminen, ilmeneminen, merkitys ja mieli. Näkökulmien ymmärtäminen, toisin kuin yksityiskohdista ja sävyistä käytävä sananvaihto, edellyttää yritystä nähdä eri teorioiden tai lähestymistapojen käyttöön sisältyviä tarkoitusperiä. Tämä puolestaan edellyttää yksinkertaistamista tai pelkistämistä. Tähän pelkistämiseen olen ryhtynyt ymmärtääkseni myös itse.
Saksan romantiikan kauden mestarin Caspar David Friedrichin maalaukset kuuluvat Berliinin Alte Nationalgalerien kokoelman valioteoksiin. Niistä ehdottomasti vetovoimaisimmat ovat vuosina 1809–1810 maalatut Der Mönch am Meer (Munkki meren rannalla) ja Abtei im Eichwald (Luostari tammimetsässä). Näiden saksalaisen romantiikan ikoneiksi kohonneiden, mutta pahasti rapistumaan päässeiden teosten kunnostaminen on ollut kansallisgallerian toiveena jo pitkään. Vuosisadan restaurointioperaatioksi nimetty hintava hanke on nyt vihdoin toteutumassa Alfried Krupp von Bohlen und Halbach -säätiön rahallisella avustuksella. Caspar David Friedrich (1774–1840) maalasi kyseiset taulut jo alun perin kuvapariksi. Maalaustekniikka – useat ohuet maalikerrokset – altisti ne pian ulkoisille vaurioille. Teokset olivat valmistuttuaan esillä Berliinin taideakatemian näyttelyssä syksyllä 1810. Kuningas Friedrich Wilhelm III mieltyi niihin niin että osti ne 450 taalerilla, huomattavalla rahasummalla. Kuninkaan mieltymykselle on haettu syitä ajan tapahtumista: Napoleonin Preussia kohtaan tekemän hyökkäyksen jälkeen solmittu Tilsitin sopimus 1807 oli johtanut Preussin poliittiseen,  taloudelliseen ja moraaliseen ahdinkoon; lisäksi kuningatar Luisen kuolema kesällä 1810 suisti kuninkaan suureen masennustilaan. Munkki meren rannalla ja Luostari tammimetsässä olivat taideteoksia, jotka ilmeisimmin sattuvasti peilasivat kuninkaan murheellista mielentilaa ja loivat ehkä omalla tavallaan lohtua sen hetkiseen ahdinkoon.

Taulut olivat kuninkaan linnassa kuvaparina vuoteen 1865 asti, jonka jälkeen niiden tiet erkanivat aina vuoteen 1926 asti. Caspar David Friedrichin komeetanomainen nousu saksalaisen taiteen taivaalle oli hiipunut yllättäen ja nopeasti. Vasta 1900-luvun alussa taiteilija löydettiin uudelleen. Kansallisgallerian johtaja Hugo von Tschudi järjesti Berliinissä 1906 taidenäyttelyn Deutsche Jahrhundert-Ausstellung joka nosti Friedrichin jälleen kuuluisuuteen. Kuvaparista toinen, Munkki-taulu, oli näyttelyssä itseoikeutetusti esillä. Siitä lähtien maalausta on ylistetty 20. vuosisadan modernismia enteilleeksi klassikoksi.

Suhteutettiinpa teokset syntyaikaansa tai nähtiinpä ne ajattomammin ”esimodernistisina  kompositioina” vaikuttavat maalaukset yhtä lailla arvoituksellisella painostavuuden tunteella ja muodon radikaaliudella. Munkki meren rannalla -teoksessa munkin kaapuun verhoutunut hahmo seisoo yksin rannalla vain lokkien lennellessä hänen ympärillään. Munkin edessä sulkeutuu tumma meri ja vasta ylempänä harmaat pilviverhot avaavat näkymän siniseen taivaaseen. Kuvatilaa ei ole rajattu, perspektiivistä syvyyttä ei ole juurikaan havaittavissa, kompositio kasvaa lähes abstrakteiksi tulkittavista muodoista.

Myös Luostari tammimetsässä teemoittaa inhimillisen olemassaolon rajallisuutta. Munkit kantavat ruumisarkkua goottilaistyylisen luostarin raunioihin pitääkseen siellä kuolleelle toverilleen kuolinmessun. Ympäröivä hautausmaa kallistuneine hautakivineen vaikuttaa hylätyltä ja aavemaiselta. Ainoastaan lehdettömät tammet kurkottavat oksistollaan taivaan kultaiseen hämärään luoden toivoa maallisen ja taivaallisen yhteydestä.

Maalaukset täydentävät toisiaan, ovat riippuvaisia toisistaan. Munkki-taulussa on selvemmin kyse menetyksestä, Luostari luo lohdutusta. Taiteilijan itsensä kerrotaan sanoneen, ettei hän lopultakaan tiennyt mitä hän halusi maalata ja miksi teoksista tuli sellaisia kuin ne ovat. Joka tapauksessa maalaukset käännyttivät niin aikalaiskatselijan kuin nykyihmisen tarkkailemaan maalauksissa esitetyn ulkoisen luonnon sijasta omaa sisäistä sielunmaisemaansa. Caspar David Friedrich työsti maalauksia kaksi vuotta. Erityisesti Munkki-taulua hän muutti useita kertoja. Röntgentutkimukset osoittavat että alkuvaiheessa taiteilija maalasi kankaalle kaksi purjevenettä ja rannalle kuivumaan ripustetun kalaverkon, mutta työn kuluessa yksinkertaisti kompositiota ja poisti ne.

Meneillään olevat tutkimukset ovat jo näyttäneet, että teokset on maalattu erittäin ohuelle pohjustetulle kankaalle ohuin värikerroksin. Kangas on pohjustettu useaan kertaan, esimerkiksi Munkki-taulussa alimpana on punainen pohjustus jonka päällä on keskiruskea ja sen päällä vaalean ruskea alusmaali. Niiden päälle on glasuurilla kiinnitetty piirustus, jolle on tehty on luonnosmainen pohjamaalaus. Varsinaisten maalauskerrosten päällä ovat vielä vernissakerrokset, pääosin myöhemmin tehtyinä.

Maalaukset olivat hyvin huonossa kunnossa jo 1900-luvun alussa jolloin Munkki-teosta ilmeisimmin yritettiin useaan otteeseen ehostaa vuoden 1906 näyttelyä varten. Maalauksessa näkyvät ohuet vaaleat horisontaaliset viivat, meren yllä oleva ”sumu”, ovat ilmaantuneet teokseen myöhemmin. Ne johtuvat ilmeisimmin korjauksessa käytetyssä titaaninvalkoisessa väristä, joka on oksidoitunut poikkeavasti ja syövyttänyt värikerrosta. Molemmat taulut on myöhemmin dubleerattu, eli maalaukset on kiinnitetty uudelle pohjakankaalle alkuperäisen maalauskankaan haurastuttua. Siinä yhteydessä osia maalista on hilseillyt pois. Nyt alkaneessa konservoinnissa ei pyritä vain korjaamaan maalauksissa olevia vaurioita vaan yritetään myös poistaa aiempien restaurointien aiheuttamat vauriot. Dubleeraus kuitenkin jätetään, koska siihen kajoaminen koituisi maalauksille liian suureksi rasitteeksi. Taulut siirrettiin pois salista keväällä 2013 konservointi- ja restaurointitoimenpiteitä varten, joiden arvellaan kestävän vuoden. Ensimmäisen kuuden kuukauden ajan analysoidaan maalausten materiaalia, vaurioita ja niiden mahdollisia syitä. Analyysin pohjalta luodaan suunnitelma, jota taidehistorian ja konservoinnin erikoisasiantuntijat yhdessä edelleen työstävät ja jonka pohjalta päätetään käytettävistä toimista ja metodeista.

Työtä johtaa kansallisgallerian pääkonservaattori Kristina Mösl. Hänen mukaansa on ilmeistä, että maalausten värimaailma kirkastuu huomattavasti restauroinnin ansiosta. Erityisesti sinivoittoiset värit tulevat sen jälkeen esiin hehkuvampina.
Restaureringskonst-oppiaine on osa arkkitehtuurin alan jatkokoulutusta Tukholman Kungliga Konsthögskolanissa. Arkkitehtuurin opetus aloitettiin Ruotsissa jo vuonna 1773, mutta perusopetus siirtyi vuonna 1876 perustettuun Tekniseen korkeakouluun. Arkkitehdiksi opiskellaan Kungliga Tekniska Högskolanin, KTH:n, arkkitehtuurin laitoksella, joka sijaitsee Östermalmilla. Koulu on kuitenkin lähitulevaisuudessa siirtymässä KTH:n kampukselle Valhallavägenille. Restauroinnin jatkokoulutusta on järjestetty Tukholmassa vuodesta 1979 lähtien ja omana linjanaan kurssi on toiminut vuodesta 1986 lähtien. Vuoden mittainen ja 60 opintopistettä käsittävä post-graduate koulutus on suunnattu mm. arkkitehdeille, rakennustutkijoille, rakennusinsinööreille ja konservaattoreille, jotka ovat toimineet työelämässä vähintään vuoden verran. Joka vuosi kurssille otetaan 20 opiskelijaa. Opetus koostuu luennoista, seminaareista ja opintokäynneistä, joiden aiheena ovat kurssin vuosittain vaihtuvan teeman lisäksi arkkitehtuurin ja restauroinnin historia sekä restauroinnin filosofiat ja käytännöt Ruotsissa ja muualla. Kurssiin sisältyy lukukausittain pidempi opintomatka ulkomaille sekä lyhyempiä matkoja Ruotsissa. Opinnot ovat 2-3 viikon intensiivisiä periodeja, joita on lukuvuoden aikana yhteensä 5-6. Periodien välillä on luettavaa ja kotitehtäviä. Opetus annetaan ruotsiksi. Lukuvuoden 2012–2013 teemana kurssilla oli ”Modernism at Risk”, modernin arkkitehtuurin uhat. Juuri tämä teema kiinnosti minua henkilökohtaisesti hakemaan kurssille, sillä modernismin arkkitehtuuriin liittyvä rakennussuojelu- ja restaurointiosaaminen on Suomessa edelleen melko vähäistä. Tarkoituksenani oli hankkia ammatillista lisäkoulutusta työhöni tutkijana Helsingin kaupunginmuseon kulttuuriympäristöyksikössä. Työnantajani sekä tuki opintoja taloudellisesti että mahdollisti pitkät poissaolot vuoden mittaan. Opinnoista on toivottavasti hyötyä mm. tänä syksynä aloitettavassa Helsinki City -inventoinnissa, jossa tarkastelemme Helsingin liikekeskustan rakentumista sodan jälkeen. Sotien jälkeisen modernismin restaurointi vaatii tekijöiltään niin yhteiskuntakehitykseen perehtymistä kuin arkkitehtuurin ideoiden, modernien rakennusmateriaalien ja -tekniikoiden tuntemista. Suomen rakennuskanta on hyvin nuorta ja yli 80 % maan rakennuksista on rakennettu vuoden 1940 jälkeen. Suurin osa sotien jälkeen rakennetuista rakennuksista on jo peruskorjattu tai ne ovat suuren peruskorjauksen tai käyttötarkoituksen muutoksen edessä. Niihin kohdistuu myös suuria muutospaineita uusien toimintojen, energiansäästötavoitteiden, ilmanvaihto- ja uudistusvaatimusten taholta.

Modernismin aatemaailman arvostelun myötä on myös aikakauden rakennuksia kritisoitu. Toisen maailmansodan jälkeen valmistuneeseen rakennuskantaan kuuluu kuitenkin suuri joukko rakennuksia ja kaupunkimaisia ympäristöjä, jotka sisältävät merkittäviä arkkitehtonisia ja kulttuurihistoriallisia arvoja. Näiden arvojen säilyttäminen, hoito ja kehittäminen ovat tulevaisuuden tehtävä.

Modernismin myötä arkkitehtuurin historiaan kirjoitettiin uusi luku, ja sittemmin on ollut aika kirjoittaa uusi luku myös restauroinnin historiaan. Toisaalta voidaan ajatella, että restaurointi ja modernismi ovat keskenään ristiriidassa: restauroinnin perinteinen traditio ja materian, patinan ja autenttisuuden korostaminen versus modernismin perusidea – funktion ja ajanmukaisuuden korostaminen. Kurssilla luennoinut arkkitehti ja modernismin tutkija Eva Rudberg esittikin meille kysymyksen: Miksi pitäisi restauroida arkkitehtuuria, jonka arkkitehdit olivat sitä mieltä, että jokaisella ajalla on oma arkkitehtuurinsa, ja jonka sisäänrakennettuna ajatuksena oli se, että vanha korvataan uudella heti kun toiminta sitä tarvitsee? Usein on todettu, että modernismin rakennukset eivät vanhene kauniisti tai ettei patina kuulu moderniin arkkitehtuuriin. Ajatellaan myös, että rakennusten tulisi esiintyä alkuperäisessä asussaan. Rakennuksen palauttaminen alkuperäiseen asuunsa toimiikin nykyään usein ohjenuorana rakennusten kunnostamisessa. Toisaalta restauroinnissa esille nousee usein käytännöllisyys, etenkin rakennusten sisätilojen muutosten yhteydessä. Vaikka modernismin rakennukset saattavat näyttää ulospäin muuttumattomilta, on sisätiloissa tapahtunut ihmisten muuttuneiden tarpeiden ja vaatimusten vuoksi usein suurempia muutoksia. Vaikuttaa siltä, että tilojen toiminnot muuttuvat nykyään nopeammalla tahdilla kuin aikaisemmin. Kurssin professorina aloitti viime syksynä arkkitehti, TkT Kerstin Barup Lundin Teknillisestä korkeakoulusta. Kungliga Konsthögskolanissa professorina pitkään toiminut Fredric Bedoire piti jokaisella opintoperiodilla arkkitehtuurin ja restauroinnin historian luennot. Jatkokoulutuksen lehtorina toimi Cecilia Saggren. Kurssilla vierailivat luennoitsijoina mm. Ruotsista Eva Rudberg, Martin Rörby, Claes Caldenby, Lone-Pia Bach, Thordis Arrhenius, Peter von Knorring ja Göran Stålbom; Norman R. Weiss Columbian yliopistosta ja Morris Hylton III Floridan yliopistosta sekä Jukka Jokilehto, joka työskentelee ICCROMin erityisasiantuntijana. Suuri osa luennoitsijoista oli arkkitehteja, mutta mukaan mahtui myös jokunen antikvaarisissa tehtävissä toimiva taidehistorioitsijakin. Kurssien opintoperiodien teemat olivat: 1) kurssin johdanto, inventointi- ja arkistotyöskentely, 2) modernismin synty ja esikuvat, kohteiden historia, 3) analyysi, 4) materiaalit, metodit ja tekniikka, 5) kohteiden uusi käyttö ja 6) lopputyö, näyttely ja loppukritiikki. Kurssiin sisältyi kaksi pidempää opintomatkaa ulkomaille: syyslukukaudella New Yorkiin ja kevätlukukaudella yhdistetty matka Osloon ja Berliiniin. Lisäksi kävimme Norrköpingissä päiväretkellä ja Skånessa viikonloppumatkalla sekä teimme useita tutustumiskäyntejä eri kohteisiin Tukholmassa, esimerkikkinä Skattehuset, Konstfack ja Italian kulttuuri-instituutti. Kävimme myös tutustumassa Ruotsin Museoviraston eli Riksantikvarieämbetetin toimintaan ja kuulimme heidän kulttuurihistoriallisesta arvottamisprojektistaan. Kurssin tärkein oppimismuoto luentojen ja opintokäyntien lisäksi olivat ryhmätyöt kurssin opettajien etukäteen valitsemien kohteiden parissa. Kurssilaiset jaettiin neljään ryhmään, jossa kussakin oli viisi henkilöä erilaisin ammattitaustoin. Ryhmätöiden aiheena olivat modernismin erilaiset rakennustyypit: koulut, teollisuusrakennukset, kunnantalot ja kaupunginosien (lähiöiden) keskukset. Jokaisella ryhmällä oli kaksi kohdetta tutkittavanaan Tukholman alueella. Oman ryhmäni kohteet olivat kouluja: St Görans gymnasium ja Arkkitehturskolan. Muiden ryhmien kohteet olivat tehtaat: Kvarnholmenin mylly ja Vårbyn panimo/Spendrups, Huddingen ja Lidingön kunnantalot sekä Fruängenin ja Rågsvedin lähiöt. Ryhmätöihin käytettiin paljon aikaa ja työ jakaantui hyvin pitkälti oman aiemman osaamisen mukaan.

Tiivis, viikon mittainen opintomatka New Yorkiin sisälsi tutustumiskäyntejä sekä modernismin esikuviin että sitä vanhempaan rakennuskantaan. Tutustuimme YK:n päämajaan, jonka rakennuskokonaisuus valmistui vuonna 1952. Sen suunnitteluun oli kutsuttu joukko ajan johtavia arkkitehteja, kuten Oscar Niemayer, Le Corbusier ja Ruotsista Sven Markelius. Rakennusten korjaus on aloitettu vuonna 2008 ja sitä jatketaan edelleen. Suururakassa vaihdetaan mm. koko 39-kerroksisen tornin lasijulkisivut alkuperäistä vastaaviksi. Kävellen tutustuimme eri pilvenpiirtäjiin, joista kiinnostavimpia olivat kansainvälistä modernismia edustava Mies van der Rohen ja Philip Johnsonin Seagram Building (1958), Lever House ja Chrysler Building art deco -interiööreineen. Kävimme myös vierailuilla Manhattanilla restaurointia harjoittavassa Walter B. Melvinin arkkitehtitoimistossa, The New York City Landmarks Preservation Commissionissa sekä World Monument Fundissa. Tutustuimme asiantuntijan johdolla Grand Central Stationin restaurointiin ja Guggenheimin museon peruskorjaukseen. Guggenheimin museon peruskorjauksen yhteydessä oli tehty julkisivujen väritutkimus, joka osoitti rakennuksen alkuperäisen väritykseen olleen vaaleankeltainen, eikä se hohtava valkoinen, josta rakennus nykyään tunnetaan. Restauroinnin yhteydessä päätettiin kuitenkin pitäytyä julkisivujen valkoisessa värissä, koska taidemuseo on ulkoasultaan ikoninen nimenomaan valkoisena. Opintomatkan perusteella voi todeta, että restaurointiammattilaisten asenne korjauksiin on Amerikassa usein teknisempi kuin meillä. Keväällä tehtiin yhdistetty matka Osloon ja Berliiniin. Oslossa tutustuimme esimerkiksi Oslon uuteen oopperataloon sekä yliopistokampukseen keskustan ulkopuolella. Erityisen hieno kohde Oslossa on arkkitehti Arne Korsmon suunnittelema Villa Stenersen 1930-luvun lopulta.

Berliinissä tutustuimme Neues Museumin restaurointiin Chipperfieldin toimiston edustajan esittelemänä. Modernismia edusti Hansaviertelin alue ja postmodernismia näimme IBA 87 kansainvälisen asuntonäyttelyalueen arkkitehtuurikierroksella brittiläisen arkkitehtuurioppaan Jim Hudsonin vetämänä. Kiinnostava uudelleenkäyttö oli löytynyt toisen maailmansodan aikaiselle ilmantorjuntabunkkerille, jossa suuren peruskorjauksen jälkeen sijaitsee taidekeräilijä Christian Borosin taidekokoelma ja bunkkerin katolle rakennettu yksityisasunto. Taidenäyttelyyn ja bunkkeriin voi tutustua vain opastetuilla kierroksilla. Myös Stasin vankilamuseo, joka oli vankilakäytössä vuosina 1951–89, oli kiinnostava kohde kaikessa karuudessaan. Rakennussuojelu toimii Ruotsissa lainsäädännöllisesti hyvin samalla tavoin kuin Suomessa, mutta suojelun kattavuus on Ruotsissa paljon laajempaa, ts. suojeltuja rakennuksia on lukumäärällisesti paljon enemmän. Toisaalta modernismin suojelu on sielläkin vielä lähes alkutekijöissään, ja suurin osa sodan jälkeen rakennetusta rakennuskannasta, joka on suojeltu, on suojeltu vasta 1990-luvulta alkaen. Toisin sanoen, modernismin rakennuskanta on vasta tulossa suojelun piiriin, ja on tiedossa, että sodan jälkeisen rakennuskannan suojelu on alimitoitettua. Ruotsissa tämän rakennuskannan arvot sidotaan kansankodin ja hyvinvointiyhteiskunnan rakentamiseen ja puhutaan yhteiskuntahistoriallista arvoista, kun taas Suomessa tyypillistä on puhua jälleenrakennusajasta. Ruotsissa modernismi on pitkälle yhtä kuin hyvinvointiyhteiskunta ja sen rakentuminen. Amerikka näytteli tärkeää roolia Euroopan jälleenrakentamisessa sodan jälkeen ja esiintyi Ruotsissakin mallimaana monin tavoin. Korkeat rakennukset symbolisoivat itsestään selvästi modernismia ja suuri mittakaava vallitsi rakentamisessa. Kurssilla eri luennoitsijat toivat esille nk. ruotsalaisen Miljoonaohjelman (Miljonprogram) 1965–75, joskaan kurssin tutkimuskohteiksi ei ollut valittu esim. tuolloin rakennettujen lähiöiden kerrostaloja. Tämä olisikin laajuudeltaan ihan oma tutkimusaiheensa. Kurssilaisille järjestettiin yhden päivän seminaari ja ekskursio miljoonaohjelmassa rakennetussa Husbyn lähiössä Tukholmassa, josta viikko sen jälkeen alkoivat kevään levottomuudet. Kurssilla luennoinut arkkitehti Erik Stenberg on tutkinut lähiöitä, ja oli sitä mieltä, että lähiöiden korjauksissa on keskitytty usein vääränlaisiin uudistamisiin. Esimerkiksi julkisivuja uusitaan uudisrakentamista vastaaviksi ja tehdään niistä hauskannäköisiä, vaikka ongelmat ovat muualla. Lähiöiden asunnot ovat sinänsä hyvin suunniteltuja, mutta ne suunniteltiin alun perin ruotsalaiselle ydinperheelle eikä monimuotoisuutta ole yleensä otettu huomioon myöhemmissäkään korjauksissa. Husbyn taloista kurssin opiskelijat olivat yhtä mieltä siinä, että kaikkein uusimmat julkisivukorjaukset ovat arkkitehtonisesti usein heikompia kuin alkuperäistoteutus. Parasta olisi korjata talot käyttäen lähtökohtana alkuperäisiä betonijulkisivuja ja alueen värisuunnitelmaa. Talojen alkuperäisvärityksessä on käytetty esimerkiksi tummaa vihreää, oranssia ja sinistä, mutta uudistukset on tehty vaalein sävyin. Eräs ominaispiirre ruotsalaisessa modernismissa on sen dekoratiivisuus verrattuna suomalaiseen arkkitehtuuriin ja taiteen integrointi arkkitehtuuriin. Prosenttiperiaatteen noudattaminen on ollut tavallista Ruotsissa jo 1930-luvulta lähtien, jolloin se tuli osaksi ruotsalaisen kansankodin rakentamista eikä jäänyt sodan jalkoihin kuten Suomessa kävi. Kurssilla keskusteltiin modernismin rakennusperinnön arvottamisesta ja siitä, soveltuvatko vanhemman rakennusperinnön arvottamiseen laaditut mallit myös modernismin arkkitehtuurin arvottamiseen. Tärkeimmäksi asiaksi eri luentojen ja tutustumiskäyntien sekä keskusteluiden pohjalta voisi nostaa ajatuksen, että modernismiin ei tule suhtautua eri tavoin kuin vanhempaan rakennusperintöön. Yleisesti tärkeänä seikkana modernismin restaurointiin liittyen nähtiin ajan ilmiöiden ja arkkitehtuurin ideoiden tunnistaminen. Kriittinen suhtautuminen restaurointiin ja ilmaisun autenttisuus nähdään modernismin säilyttämisessä tärkeinä asioina. Yhteenvetona voi todeta, että modernismin kulttuuriperinnöllä on oma integriteettinsä eli oikeus koskemattomuuteen ja sitä kautta säilymiseen jälkipolville.

Nykyään on tyypillistä hyväksyä erilaisia restaurointitapoja, kunhan ratkaisut ovat perusteltavissa ja loogisia. Viimeisten vuosikymmenten aikana on tehty hyvin erilaisia ratkaisuja. Toisaalta voidaan tehdä mahdollisimman vähän ja vanhoja materiaaleja hyväksi käyttäen eli konservointi lähtökohtana – toisaalta taas voidaan tehdä vaikkapa rekonstruktio joko kokonaisen rakennuksen tai sen osien uudelleenrakentamisena (esimerkiksi Mies van der Rohen Barcelona-paviljongin uudelleen pystytys 1983–86). Le Corbusierin Villa Savoyen restaurointi (1985–1995) on malliesimerkki suhtautumisesta modernin arkkitehtuurin erityispiirteisiin: restauroinnissa katsottiin, että ikääntyminen tai patina ei saanut näkyä, sillä arkkitehtuurin tulee olla modernia rakennuksen ikääntymisestä huolimatta. Voidaankin kysyä, onko restauroinnissa tunnistettavissa nykyään ideologisia tai moraalisia kannanottoja. Tai onko olemassa suorastaan oikeita tai vääriä tapoja restauroida? Olin kurssiin kokonaisuutena tyytyväinen, joskin jatkuva matkustaminen Ruotsiin ja opintoviikkojen välillä normaalisti jatkunut työ huolehtivat tehokkaasti siitä, ettei vuoden aikana jäänyt liiemmin vapaa-aikaa. Kurssiohjelma luentoineen ja opintokäynteineen oli kiinnostava, mutta osa kurssilaisista kaipasi akateemisempaa otetta käsiteltäviin asioihin. Toisaalta osa meistä ei-arkkitehdeista kaipasi kurssilta vielä enemmän konkreettisuutta: esimerkiksi lisää modernismin materiaaleihin ja rakennustekniikkaan tutustumista sekä keskustelua nähdyistä korjauksista ja restauroinneista sekä niissä tehtyjen ratkaisuiden ja valintojen tarkempaa analyysia. Kurssin tehtävät olivat usein suullisia, mikä yllätti kirjoittamalla ajatuksiaan ilmaisemaan tottuneen tutkijan. Kurssin antina oli paljon uutta asiaa ja nähtyä, uusiin kollegoihin tutustumista sekä kysymyksiä, joihin kaikkiin ei ole selkeitä vastauksia. Lisäksi edessä oleva työsarka näyttäytyy kurssin jälkeen entistä suurempana, toki entistä kiinnostavampana. Opintojen lopputyö koostui kurssin yhteisestä julkaisusta ja näyttelystä Galleria Mejanissa Skeppsholmenilla touko-kesäkuussa 2013. Taidehistorian seura vieraili kevätkokouksen merkeissä Amos Andersonin taidemuseossa. Näyttelyn Art deco ja taiteet: France-Finlande 1905–1935 esitteli seuralle näyttelyn kuraattori, ranskalaissyntyinen taidehistorioitsija Laura Gutman, joka on käsitellyt kuraattorina ja kirjoittajana Ranskan ja Suomen taide-elämän kosketuspintoja aikaisemminkin. Tässä näyttelyssä tarjoiltiin suomalaisyleisölle näkökulmia art decoon poikkitaiteellisena ilmiönä, korostaen kuvataiteiden ja näyttämötaiteiden osuutta siinä.

Art decosta on keskusteltu paljon – onko se tyyli vai muoti, milloin ja missä sitä ”esiintyi”, ja mikä on ”art decoa”. Käsite liitetään tavanomaisesti esineelliseen ympäristöön: taideteollisuuteen, arkkitehtuuriin ja sisustamiseen. Termissä asuu vahva vaurauden ja eksoottisen toiseuden aromi. Mielikuvan pohjalla ovat etenkin ranskalaiset luksusesineet ja kokonaissisustukset 1910- ja 1920 -luvulta.[1] Termi on tunnetusti luotu 1960-luvulla, mutta vuoden 1925 Pariisin kansainvälisen taideteollisuusnäyttelyn nimen (L’Exposition internationale des Arts décoratifs et industriels modernes) pohjalta. Koristetaide (arts décoratifs) oli Suomessakin tuolloin yleisesti käytetty nimitys taideteollisuudesta. Jo 1930-luvulla pinnan estetikkaan ja yksilölliseen tuotantoon perustuva ”koristetaide”, nyt pilkkanimi, leimattiin taantumukselliseksi elitismiksi.

Tyylihistorialliseen jatkumoon (art nouveau – art deco – modernismi…) nojaavissa katsauksissa art deco sijoitetaan tavanomaisesti maailmansotien väliseen aikaan. Näin tehtiin esimerkiksi Designmuseon näyttelyssä vuonna 2005, jossa tyyliä tarkasteltiin suhteessa osittain samanaikaiseen ja sittemmin valtavirtaistuneeseen funktionalismi-modernismiin.[2] Art deco nähdään siis 2000-luvulla ennemminkin ilmiönä kuin aikaan sidottuna tyylinä. Esinekulttuurin alueella ilmiötä pidetään juuriltaan eurooppalaisena, mutta aineksiltaan ja levinneisyydeltään kansainvälisenä, jopa uuden ajan massakulttuurin tuotteena.[3] Art decon ”löytäminen” ja rekonstruointi erilaisissa näyttelyissä voidaankin nähdä modernismin kritiikkinä. Myös avantgarde-keskeinen maalaustaiteen historia on tähän asti vieroksunut art decoa, mutta Laura Gutman kertoi, että Ranskassa on viime aikoina virinnyt kiinnostus vuosisadan alun ”antimoderneja” kohtaan. Art deco ja taiteet -näyttelyn aikarajaus 1905–1935 sijoittaa ilmiön historiassa varhaisemmaksi kuin monet muut tämän teeman näyttelyt. Laura Gutman kertoo, että nimi olisi hyvin voinut olla Art decon lähteillä, sillä näyttely esittää tulkinnan siitä, mistä kaikki lähti liikkeelle. Gutmanin mukaan art deco sai alkunsa tietoisesta modernisminvastaisuudesta, jonka fauvistien läpimurto vuonna 1905 synnytti. Taidemaalari ja kriitikko Maurice Denis oli rintaman kärkihahmo, joka asettui erityisesti ikätoverinsa Matissen vastustajaksi. Denis kritisoi fauvismia ja kubismia ääriliikkeinä, ja vaati paluuta Gauguinin ja van Goghin perinnön äärelle.

Laura Gutmanin mukaan antimodernin argumentin voi lukea myös paletista. Maurice Denis’n maalaukset ovatkin näyttelyssä tärkeässä osassa. Niiden imelät värit ja rehevä koristeellisuus toimivat katsojalle avaimena etsittäessä maalaustaiteen ”art decoa”. Antimoderni ajattelu kulkeutui Suomeen nopeasti. Denis’n maalaussarja Psykhen taru (1907), joka on myös mukana tässä näyttelyssä, kirvoitti Eero Järnefeltin ja Sigurd Frosteruksen välille debatin, jossa väiteltiin maalaustaiteen uudistamisen metodeista. Järnefelt esitteli tässä yhteydessä Denis’n ajattelua suomalaiselle yleisölle.

Eero Järnefelt oli keskeinen vaikuttaja ja ranskalaisen maalaustaiteen moderaattori Suomessa. Hän toimi taide-elämän keskiössä asiantuntijana ja hankki Suomeen Antellin valtuuskunnan varoilla Denis’n ja Gauginin maalauksia. Sitoutuminen anti-moderniin suuntaukseen merkitsi Järnefeltille muutosta maalaamisessa ja käännettä klassismiin. Näyttelyssä on Järnefeltin kylpijä-aiheisia maalauksia, joissa Laura Gutman näkee paluun Puvis de Chavannes’n perinnön äärelle. Ranskalaisuuden ihannointi näkyy ranta-aiheiden välimerellisissä tunnelmissa ja väreissä.

Järnefeltin ohella myös Juho Rissasella ja Yrjö Ollilalla oli kytkös Denis’n vaikutuspiiriin. Nimensä mukaan Amos Andersonin taidemuseon näyttely kertoo liikkuvuudesta Ranskan ja Suomen välillä. Näyttelyn kiehtovinta antia onkin verkostojen ja henkilösuhteiden esille nostaminen.

Maurice Denis nostaa kirjoituksissaan ihanteeksi klassismin. Klassismi on kattoteema, jonka avulla Amos Andersonin näyttelyssä tulkitaan art decoa. Naisaiheet linkittyvätkin luontevasti art decon kuvastoon. Sisääntulossa näyttelykävijä kohtaa art decon ylevänä ja mahtipontisena: idealisoituja ihmishahmoja veistoksissa, sulottaria ja sankareita, kullan hohtoa, pompeijinpunaista ja mustaa.

Ranskalaisten ja suomalaisten teosten rinnastus haastaa katsojan testaamaan käsitystään niiden sijoittumisesta taiteen historiaan. Amos Andersonin taidemuseo kertookin näyttelyn tiedotteessa, että kyseessä on uusi tulkinta Suomen taiteen historiasta; kultakauden tekijät Juho Rissanen ja Eero Järnefelt nähdään nyt kansainvälisinä toimijoina ja esillä on ”suomalaisia art deco -maalauksia”. Maalausten sijoittamisesta art deco -kategoriaan voidaan olla monta mieltä, mutta näyttely antaa hienon mahdollisuuden katsoa tuttuja töitä uusien silmälasien läpi. Uusina löytöinä näyttelyssä esitellään muun muassa Nikolai Kaario koristemaalarina. Hän oli Turun modernismin aikalainen, joka toimi syrjässä taidepiireistä.. Kaarion metallinhohtoiset, kolmiulotteisiksi rakennetut kuvat istuvat art decon visuaaliseen stereotypiaan saumattomasti. Sama pätee Eva Gyldénin häikäisevän taidokkaisiin kameekoruihin, joiden kuva-aiheena on sensuelleja klassisoivia naishahmoja. Gyldén tunnetaan taideteollisuuden tekijänä, mutta tällä kertaa hänen työtään tarkastellaan kuvanveistäjänä ja pienoistaiteen tekijänä. Näyttely tekeekin näkyväksi rajankäynnin taide-elämän rakenteissa, tätä teemaa erikseen painottamatta.

Ranskalaisen taidekentän asiantuntemuksensa lisäksi Laura Gutman hyödynsi verkostojaan, joiden avulla saatiin lainaksi huippuesineistöä esimerkiksi Pariisin Musée des Arts Décoratifs’sta. Ranskan koristetaiteilijoiden (artist décorateurs) käytössä oli materiaaleja, joita ei Suomessa valmistetussa aikalaisesineistössä nähdä. Pohjolassa ei ollut aineellisia edellytyksiä luoda tähän verrattavaa huonekalutaidetta laajassa mitassa, mutta Manner-Euroopan työt ja tekijät tunnettiin täälläkin. Tästä oivana todisteena on itse Amos Andersonin taidemuseon rakennus kappeleineen. Näyttelyssä on myös Andersonin omiin kokoelmiinsa hankkimat huikean prameat Atlas-pankin kalusteet, jotka on suunnitellut yksilöllisen taidekäsityön suomalainen profeetta sisustusarkkitehti Arttu Brummer-Korvenkontio.

Edellä mainitut esimerkit sekä kauppaneuvos Wilhelm Hackmanin Juho Rissaselta asuntoonsa tilaamat seinämaalaukset 1913 (pastelliversio) kertovat art decon porvarillisesta viitekehyksestä. Tilaajina olivat vauraat mesenaatit. Kokonaissisustuksissa toteutui arkkitehtuurin, kuva- ja esinetaiteiden ”reaaliaikainen” ykseys. Art decolle tunnusomainen, mutta vaikeasti määriteltävä ”hohto” syntyy väreistä ja materiaaleista, mutta loiston tunnelma toteutuu myös visuaalisessa kuvastossa ja teosten alkuperäisissä ympäristöissä.

Näyttämötaiteiden mukanaolo näyttelyssä avaa näkökulmaa taiteenalarajojen ohi. Se myös punoo kiinnostavalla tavalla yhteen monissa esillä olevissa teoksissa läsnäolevaa näyttämöllisyyttä. Moderni tanssitaide yhdisti liikkeen ja musiikin uudella tavalla visuaaliseksi kokonaisuudeksi, jossa keho, yleisimmin naisvartalo, oli keskeinen elementti. Muun muassa Maurice Denis ja Antoine Bourdelle sekä Ellen Thesleff piirsivät innostuneena amerikkalaisen Isadora Duncanin tanssia. Suomessa Maggie Gripenberg loi uuden tanssin liikkeen.

Näyttelyjulkaisu syventää keskustelua art decosta ja rakentaa virkistävän monipuolisen kuvan 1900-luvun alkuvuosikymmenten taide-elämästä Suomessa. Artikkeleissa huomio on taiteilijoiden liikkuvuudessa ja verkostoissa. Erityisesti Liisa Lindgrenin kuvanveistoa käsittelevä artikkeli sekä Hanna-Reetta Schreckin artikkeli tanssin ja kuvataiteen sidoksesta kertovat kiinnostavasti ajasta, jolloin taiteenalat ja olivat sangen eriytymättömiä ja erikoistuneet professiot vasta rakentumassa. Taiteilijat toimivat kansainvälisesti, mutta Suomen itsenäisyyden jälkeinen politisoitunut kulttuurielämä pyrki suodattamaan vuorovaikutusta. Kansallisen projektin vaikutus on tuntunut pitkään taiteen historian kirjoituksessa, kuten Liisa Lindgren osuvasti analysoi katalogissa.
Pidimme taas kesäretkellä kahvitauon Lahden satamassa.  Aurinkoisena arkipäivänä ranta oli iloisen vilkas. Kävelijöitä, lautailijoita, pyöräilijöitä ja uimareita riitti. Sibeliustalossa oli menossa puuosien kesähuolto. Terva tuoksui.

Gert Wingårdhin suunnittelema puurakenteinen Piano-paviljonki tarjosi mutkatonta syötävää Vesijärven päällä. Matkailuesite kertoi, että rakennus oli puuarkkitehtuuripuiston lippulaiva. Hyvä niin. Puuseppien kaupunki tuntui jatkavan parhaita perinteitään ja entiseen tulitikkutehtaaseen perustettu Pro Puu houkutteli taas näyttelyyn ja kauppaan.

Puuosaajien kilta-tilaksi mainittu Pro Puu on jo aikaisemmin jäänyt mieleen konstailemattomista näyttelyistä, joissa on ollut esillä sellaisia puutöitä, joita en ole nähnyt muualla.

Nyt punatiilistä seinää vasten nojasi täydellinen tikashylly: kaksi metriä korkeat ja puoli leveät tikkaat kannattelivat viittä syvää hyllyä. Hivelevän kauniista jalavasta tehty konstruktio oli loistava oivallus, toteutus täydellinen. Hyllyt lepäsivät tarkoin porattujen uriensa ansiosta irtonaisina portaiden kahden pyöreän puolan välissä. Olin vuosia pitänyt silmällä pohjoismaiden designkauppojen tikashyllyjä.  Muutama oli ihan kaunis, mutta niin kevytrakenteinen, että hyllyille ei voinut ajatella laskevansa mitään valokuvaa, taskukirjaa ja matkapuhelinta painavampaa. Arkistoja tuottavana tutkijana olin keksinyt, että tukeva tikashylly olisi paras ratkaisu kotona vaeltavien paperi- ja kirjakasojen vaihtelevien tilanteiden hallitsemiseksi.

Nyt olin löytänyt täydellisen tikashyllyn! Ryntäsin kaupan puolelle kysymään, oliko aarre kaupan, vai odottiko se vain pienempiä näyttelytavaroita. Kassa kertoi, että hyllyn suunnittelija ja valmistaja, puuseppä Markku Tonttila sattui olemaan paikalla. Ystävällinen puuseppä hämmentyi kiihkeästä ihastuksestani.  “Keksin tuon, kun piti saada jotain Seenojen keramiikan näyttelyyn.  Tein niitä kaksi. Kyllä tämä nyt myynnissä on.”

Paijasin kaunista puuta, sovittelin kohdilleen asettuvia hyllyjä ja tein kaupat. Hinta oli niin vaatimaton, että puuseppä Markku Tonttila alkoi näyttää joulupukilta. Jos olisin löytänyt näin nerokkaan ja jalopuusta hyvin tehdyn huonekalun jostain tunnetun brändin myymälästä, olisi kolminumeroisessa hinnassa ollut vähintään ykkönen edessä, todennäköisesti perässä nolla.

Tikashylly on nyt olohuoneen täyteenpakatun kirjahyllyn vieressä.  Yksi hylly on vielä vapaata laskutilaa lukutuolini vieressä.

Puusta tehtyjen designtuotteiden kaupallinen menestys keskittyy jatkuvasti varsin harvalukuisiin tuotteisiin.  Suurten sarjojen valmistus ja markkinointi on hankalaa.  Käsityönä tehty kaunis puutavara on yleensä aika pienikokoista.  Puusepät ovat nykymarkkinoilla kovilla, vaikka “kaikki” rakastavat puhdasta puuta.

Ostin joskus 1980-luvulla Markku Kososen pähkinäpuusta tekemän kauniin romppulaatikon. Se maksoi paljon, mutta oli mielestäni hintansa arvoinen, kaunista arkitavaraa parhaimmillaan, hyvä suoja rakkaani tärkeimmille ajatuksille, jotka tuolloin talletettiin CD-Rom -levykkeille, eli rompuille.

Nyt nuoret eivät edes tiedä, mikä romppulaatikko on. Harva ymmärtäisi tukevan laatikon nähdessään, miksi se on juuri sen kokoinen kuin on. Teknologian kehitys on nopeaa.  Nykyisessä tietokoneessani ei enää ole edes CD-asemaa. CD-levykkeet ovat löytäneet paikkansa taiteilijoiden installaatioissa ja linnunpelottimina puutarhoissa.

Puusta puhutaan ja kirjoitetaan paljon. Suomessa murehditaan sitä, että olemme jääneet pahasti jälkeen puuinnovaatioiden kilpailuissa. Kuitenkin suurin osa pientaloista rakennetaan jatkuvasti puusta ja muutama suuri julkinen rakennuskin on tehty kokonaan puusta. Mahtoikohan Antti-Matti Siikalan toimistoineen Joensuuhun suunnittelema Metlan (Suomen metsäntutkimuslaitoksen) toimistotalo olla ensimmäinen valmistuessaan 2004? Pekka Helinin toimiston Tapiolaan suunnittelema Finnforestin toimitalo valmistui vuotta myöhemmin.

Kirkkoarkkitehtuurissa puusta on puhuttu ja iloittu sekä vanhan korjaamisen että uusien muotojen ansiosta. Mikko Summasen suunnittelemaan Kampin hiljaisuuden kappeliin jonotetaan. Mutta myös moni vähemmän vilkkaaseen ympäristöön rakennettu kirkko tuottaa iloa puumateriaalin käytön ansiosta. Viikin kirkon pärejulkisivut herättävät halun seurata harmaantumisen etenemistä. 2005 valmistuneen pyhätön suunnitteli toimisto JKMM Samuli Miettisen johdolla. Jyväskylän Kuokkalan kirkon mustat julkisivut ovat liuskekiveä, mutta sisätilassa hehkuu vaalea puu. Anssi Lassilan ja Teemu Hirvilammen arkkitehtuuria täydentää Pasi Karjulan puusta tekemä alttariseinän taideteos. Kirkko valmistui 2010. Käydessäni siellä heinäkuussa huomasin toisten turistien tulleen Japanista asti. Lassilan opiskelijana suunnittelema Kärsämäen paanukirkko rakennettiin historiallisten puurakennusten tapaan ja vihittiin jo 2004. Häpeä tunnustaa, että en vieläkään ole päässyt tutustumaan tähän ehdottomaan monumenttiin.

Puu vetoaa suomalaisten tunteisiin kaikkien aistien kautta. Useimmat urbaanitkin kansalaiset ovat joskus veistäneet puuta, tunteneet, miten se muotoutuu käsissä, kokeneet, miten hyvältä puu tuoksuu.  Puurakennusten hoito on luonnollinen osa tavallista suomalaista arkea.  Jotkut kutsuvat sitä harrastukseksi toiset  elämäntavaksi. Siksi mietin, miksi tyyppitalojen valikoimista jatkuvasti tekevät parhaiten kauppansa ne mallit, jotka muistuttavat eniten kansainvälisten satukirjojen ja viihde-elokuvien mökkejä ja kartanoita. On olemassa sellaisiakin tyyppitaloja, joissa puun ikioma kauneus on johdatellut suunnittelijan työtä. Ja olisi enemmän, jos kysyntä kasvaisi.
Uuden ehdotuksen myötä Helsingin kaupunki näyttää havittelevan nyt yhden sijaan kolmea uutta tai laajennettua taidemuseota kaupunkiin, Amos Andersonin uusi museo, Helsingin taidemuseon laajennus ja Guggenheim. Mitä tämä tarjoaa taidehistorioitsijalle? Mahdollisuuksia!

Taiteilijoiden ohella pitäisi puhua myös taidehistorioitsijoiden osaamisesta Suomessa. Kuraattoreina suomalaiset näkyvät kovin vähän ulkomailla. Sen sijaan meillä on monta maailmanluokan kirjoittajaa niin muotoilussa, arkkitehtuurissa kuin kuvataiteen laajentuneessa kentässäkin. Guggenheim ylpeilee osaamisellaan taidekasvatuksessa. Tässäkään suomalaisten taidehistorioitsijoiden ei tarvitse hävetä. Tätä kannattaisi tehdä näkyväksi ja markkinoida erityisesti Taidehistorian seuran kautta. Vaikka se on tieteellinen seura, on se myös ainut taidehistorioitsijoiden osaamisen tuntija laajemminkin.

Taidehistorioitsijoiden pitäisi tarjoutua jo nyt yhdeksi keskustelukumppaniksi uusien taidelaitosten muotoutumisessa Helsinkiin. Eidos voisi löytää tekemistä, yhteyksiä ja rahaa etenkin Checkpoint Helsingin kautta. Sieltä uudet ajatukset kumpuavat virallisempiin toimijoihin. Taidehistorian seura voisi tehdä itsensä ja suomalaiset taidehistorioitsijat näkyväksi New Yorkissa jo pelkästään osoittautumalla aktiiviseksi Guggenheimin suuntaan. Guggenheimin tapauksessa museo on ilmoittanut olevansa kiinnostunut keskustelemaan alan eri toimijoiden kanssa.

Luonnollisesti tärkeimmät suhteet muodostuvat yksittäisten taidehistorioitsijoiden omien yhteyksien kautta. Jostain tietystä maasta tulemisella ei ole merkitystä. Se, että jotkut maat ovat perinteisesti ”suuria taidehistoriassa” osoittaa lähinnä näiden maiden instituutioiden aktiivisuutta ja taloudellisia mahdollisuuksia muutenkin.

Vain kirjoitusten laatu ja näkyvyys luo kansainvälistä mainetta taidehistorioitsijalle. Siitä Harri Kalha alkaa olla näkyvä esimerkki. Hanna Johansson löytyy myös erilaisista kiinnostavista yhteyksistä. Guggenheimin painotus arkkitehtuuriin ja designiin voisi tuoda esiin vähemmälle huomiolle jääneitä suomalaisia taidehistorioitsijoita.

Uudet hankkeet ovat tekemässä Helsingistä tärkeää kuvataiteen, muotoilun ja arkkitehtuurin keskusta. Lisäksi se tuo valtavan yleisön taidekirjoille. Mukien, kaulakorujen tai muistikirjojen seassa hyvä näyttelyluettelo on säilyttänyt paikkansa. Valtavat kävijämäärät museoissa voivat auttaa myös muun taiteesta julkaistun myymään hyvin. Vai keskittyvätkö kaikki museot Guggenheimin kaupan tapaan vain omiin tuotteisiin? Mihin katosivat teoriakirjat museokaupoista?

Jyrki Vihmakoski Uudestakaupungista on laskenut Guggenheimin lukuja 350 aukiolopäivän mukaan, kahdeksan tuntia päivässä. Tämä tekee yhteensä 2800 aukiolotuntia vuodessa. Kävijäodotuksen mukaan 550 000 vuodessa, 1568 kävijää päivässä. Eli jokaisena aukiolotuntina tulee sisään 196 kävijää, uusi joka 20. sekunti. Tämä vaatii valtavasti tilaa vastaanottotiloilta.

Vuosittaista lisenssimaksua on laskettu miljoonalla. Näyttelykulut ovat sen sijaan edelleen viisi miljoonaa. Niillä maksetaan osin Guggenheimin kiertonäyttelyiden kulut. Guggenheim tarvitsee kipeästi lisää jatkuvia maksajia omien näyttelyiden tekemiseksi. Näin ne saadaan säätiön kirjanpidossa voitollisiksi. Yksittäiselle museolle ne näkyvät menona.

Guggenheim tarvitsee uudisrakennuksen 140 miljoonan euron lisäksi vuosittain rahaa rakennuksen ylläpitoon. Tämä summa ei näy missään. Esimerkiksi Kiasman vuotuiset kiinteistömenot ovat vuokrana lähes 7 miljoonaa vuodessa.

Entinen pääministeri Paavo Lipponen pelkää rakennuksen peittävän Eteläranta 10:n, Viljo Rewellin Teollisuuden ja työnantajien hienon rakennuksen. Guggenheim rakennetaan kuitenkin siitä vasemmalle Kauppatorilta katsottaessa. Paikka kaipaa rakennusta. Nyt siinä on vain jäteastioita ja parkkipaikka. Mutta puurakentamiselle ja museolle se on haastava paikka kosteutensa vuoksi. Rakennuksesta rakennetaan ilmeisesti silta Tähtitornin puistoon. Sen läheisyydestä löytyvät jo Arkkitehtuuri- ja Design-museotkin.

Ehdotin kaupunkitutkija Kaarin Taipaleelle jo viime keväänä, että miksi rakennusta ei laiteta Hakaniemen torille? Sen vieressä on käyttämätön puisto, eikä oikein puistokaan. Liikenteellisesti paikka on kaupungin parhaita: metro, tiet viidestä suunnasta, autohalli ja lasten leikkiluola alla. Meri vieressä, mutta paikkana suojainen. Kävellenkin lähellä. Tori elävöityisi ja museo houkuttelisi sisäänsä tavallisetkin ihmiset. Voitto molemmille, arjelle ja taiteelle.

Keskustelu Guggenheimista näyttää unohtavan Helsingin taidemuseon, joka tarvitsee uudet tilat. Tennispalatsi korjataan tähän tarpeeseen. Oikeastaan on hyvä, että Guggenheim on nyt erotettu omaksi museokseen. Kaupungin taidemuseo olisi ollut vain 700 000 euron arvoinen osa museota. Nyt tämä katetaan yksityisellä rahoituksella. Mielenkiintoista on, että 400 000 euron palkkakulujen lisäksi ei missään mainita, mihin loput 300 000 euroa on uudessa budjetissa laskettu menoeräksi? Osaksi näyttelyitä? Ehkä julkisen kokoelman kulut ajateltiin laitettavan jonnekin muualle.

Ellei kävijöitä ja yksityistä rahoitusta ole riittävästi, joutuu Guggenheim vetäytymään hankkeesta, mutta Helsingille jää toivottavasti hieno rakennus. Sitten Helsingin taidemuseolla on oma talo.

Guggenheimin toimintaan kaavailtu 13,1 miljoonan euron vuosirahoitus on järkevä. Samaan pitää nostaa myös Helsingin taidemuseon vuosirahoitus. Vain niin voidaan ylläpitää kansainvälisesti kiinnostavaa taidemuseota ja kartuttaa kokoelmaa. Sen Guggenheim on opettanut myös virkamiehille.

Oudointa hankkeessa on se, että yksityiset lahjoittajat pysyvät edelleen piilossa. He kertovat paljonko laittavat hankkeeseen vasta kun Helsingin kaupunki on tehnyt päätöksensä. Jo nyt tiedetään, että yksityisiltä pitää saada 30 miljoonaa euroa Guggenheimin kertamaksuun. Lahjoittajien esiintulo helpottaisi kunnallispoliitikkojen päätöstä, koska yksityinen rahoitus hankkeelle on koossa. Sen lisäksi tarvitaan yksityistä rahoitusta vuosittain 1,85 miljoona euroa.

Suomessa liian usein yksityiset rahoittajat vetäytyvät kulttuurihankkeesta kun kunta ja valtio ovat sopineet rahoituksesta. Siksi sopimuksessa pitää olla ehto, että mikäli yksityistä rahoitusta ei saada koottua, hanke raukeaa ja molemmat osapuolet vastaavat itse omista siihenastisista kustannuksistaan. Olen ehdottanut jo varhain (HS Mielipide 11.6.2011), että päärahoittajaksi pitäisi saada ulkomainen, esimerkiksi venäläinen taho. Venäjä on Guggenheimin ykköskohde ja siksi he sinnikkäästi pysyvät täällä ehdotuksineen. Lisäksi kyse lienee kaupankäynnistä: mikäli Tallinna tai Tukholma yhtäkkiä löytävät rahat museolle esimerkiksi yksityisellä rahoituksella, voi Guggenheim vetäytyä Helsingistä muualta tulevan ilmaisen rahan perässä. Taiteesta tässä on valitettavan vähän kysymys. Sen sijaan taidehistoriaa tehdään tässäkin joka päivä.

Hanna-Leena Paloposki tarkastelee väitöstutkimuksessaan Suomen ja Italian julkisia kuvataidesuhteita, jotka konkretisoituivat taidenäyttelyissä. Hän tarkastelee erityisesti neljää 1930-luvulla järjestettyä näyttelyä: yhtä suomalaisen taiteen näyttelyä Italiassa sekä kolmea italialaisen taiteen näyttelyä Suomessa. Retrospektiivinen näyttely suomalaisesta kuvataiteesta järjestettiin Milanossa ja Roomassa vuonna 1937. Italialaisia näyttelyjä pidettiin vuosina 1931, 1937 ja 1938 Helsingin Taidehallissa. Helsingin lisäksi italialaisen nykytaiteen näyttely nähtiin Turussa ja italialaisten naistaitelijoiden näyttely Tampereella. Paloposki tuo esille myös joukon näyttelyaloitteita ja -suunnitelmia, jotka eivät tuolloin toteutuneet kuten yritykset saada suomalaisten taiteilijoiden teoksia Venetsian biennaaliin.

Paloposken tutkimus liittyy useisiin tutkimuksellisesti mielenkiintoisiin ja ajankohtaisiin teemoihin kuten näyttelyiden, näyttelymedian ja esille asettamisen kulttuurin historian tutkimukseen. Näyttelyt ovat toistaiseksi saaneet tutkimuksessa vähemmän huomiota osakseen kuin monet muut samanaikaiset mediat – kuten lehdistö ja elokuva – siitä huolimatta, että ne ovat olleet yksi keskeisistä tiedon, arvostusten ja näkemysten tuottamisen ja välittämisen paikoista ja kanavista 1800-luvun jälkimmäiseltä puoliskolla lähtien. Paloposken tutkimus onkin hyvin tervetullut lisä näyttelyiden tutkimukseen.

Hanna-Leena Paloposken tutkimuksen teoreettiset lähtökohdat liittyvät nationalistisiin diskursseihin sekä kysymyksiin toimijuudesta ja vallasta. Hän seuraa yhtäältä nationalismin tutkimuksen klassikkoja ja toisaalta valtakysymysten osalta Pierre Bourdieun kenttäteoriaa. Tutkimuksen ominta antia on kuitenkin erittäin huolellinen arkistotyöskentely ja – kuten Paloposki sitä itse kutsuu – näyttelyiden runsaan ”aluskasvillisuuden ja maaston” tutkiminen eli näyttelyiden valmistelu- ja toteutusprosessien moninaisuuden ja muuntuvuuden näkyväksi tekeminen.

Toisin kuin useimmissa näyttelyihin paneutuvissa tutkimuksissa näyttelykokonaisuuden ja esille asetettujen teosten analysointi eivät ole keskiössä, vaan tutkimusfokus on kulissien takana: aloitteentekijöissä, näyttelyideoiden ”lobbauksessa” ja hyvinkin käytännöllisissä valmisteluprosesseissa ja jälkipuinneissa. Käytännön ratkaisut osoittautuvat myös hyvin merkityksellisiksi: esimerkiksi tullausratkaisut saattoivat vaikuttaa siihen, voitiinko esille asetettuja teoksia myydä tai miten, milloin ja mistä ne piti palauttaa takaisin kotimaahan. Paloposkelle näyttely ei ole näennäisen staattinen teoskokonaisuus avajaispäivän ja sulkeutumispäivän välillä vaan moniääninen, polveileva, pitkäkestoinen ja osittain sattumanvarainen prosessi.

Vaikka tutkimusteema liittyy valtioiden välisiin kulttuurisuhteisiin ja nivoutuu siten osaksi kulttuuri- ja ulkopolitiikkaa sekä kansainvälisiä suhteita, Paloposki osoittaa tutkimuksessaan erinomaisesti, miten oleellista on ottaa tarkasteluun yksittäisten henkilöiden hyvinkin epäpoliittiset sekä valtiollisesta ja institutionaalisesta sfääristä eroavat intressit ja toiminta. Paloposken tutkimuksessa avautuu asteittain näkymä muutamien aktiivisten henkilöiden toimintaan, heidän pyrkimyksiinsä, suhteisiinsa ja toimintaansa, heidän yrityksiinsä saada näyttelyhankkeilleen virallista hyväksyntää aikansa hallintokoneistojen määrittämien reunaehtojen puitteissa ja siten löytää itselleen toimintatilaa. Paloposken työn ansio on hyvin realistinen ja moniulotteinen kuva toiminnasta erinimisten järjestöjen ja hallintoyksiköiden katveessa, niiden ehtoja noudattaen, kiertäen tai muokaten. Samalla Paloposki pystyy osoittamaan, miten ”julkiset” kuvataidesuhteet itse asiassa perustuivat suurimmaksi osaksi yksityisten henkilöiden aloitteellisuuteen ja keskenään ristiriitaisiinkin pyrkimyksiin. Paloposki pystyy myös osoittamaan suomalaisen taidekentän kansainvälisiä yhteyksiä aikana, jota on kuvattu varsin kansalliseksi – tosin hänenkin teemassaan korostuu pikemminkin muutamien italialaisten aktiivisuus kuin suomalaisten.

Hanna-Leena Paloposken tutkimus on massiivinen ja erittäin yksityiskohtainen. Tutkimuksen ansiot ovat erityisesti perinpohjaisessa arkistotyöskentelyssä, pienten johtolankojen yhteen sitomisessa ja siten monipuolisen kuvan luomisessa. Aineiston lähilukeminen on mahdollistanut näyttelyprosessien monisärmäisyyden ja rikkonaisuuden näkyväksi tekemisen. Toisaalta myös tutkimuksen heikkoudet liittyvät työn laajuuteen ja esitystavan yksityiskohtaisuuteen. Työtä dominoivat laaja tutkitun ilmiön taustoitus sekä erittäin yksityiskohtainen alkuperäisaineiston esittely ja käsittely, mitkä sekä haittaavat syvällisempää selittämistä että tekevät tutkimuksen lukemisesta varsin työlästä. Esimerkiksi Il Novecento Italiano  näyttelyn saamat arvostelut esitellään peräkkäin yksi toisensa jälkeen. Vaikutelma on pikemminkin huolellinen referointi kuin analyysi. Tutkimusta olisi voinut terävöittää keskittymällä oleellisimpaan ja samalla karsimalla teoksen tekstimassaa huomattavasti.

Kaiken kaikkiaan Hanna-Leena Paloposken tutkimus avaa uusia, erittäin kiinnostavia näkymiä näyttelymediaan, kansainvälisiin kulttuurisuhteisiin sekä Suomen ja Italian kontakteihin. Toivottavasti hän tulee julkaisemaan tutkimustuloksiaan myös englanniksi ja italiaksi, sillä kiinnostuneita lukijoita löytyy varmasti myös Suomen ulkopuolelta. 
Harva rakennus Suomessa on merkityksistä niin latautunut kuin Helsingin Presidentinlinna. Sitä voi pitää maamme ainoana todellisena residenssiulottuvuuden sisältävänä palatsina kansainvälisesti katsoen vaatimattomasta mittakaavastaan huolimatta. Linna muutettiin 1837–1845 näyttävästä porvaritalosta keisarilliseksi palatsiksi.  Itsenäistymisen jälkeen rakennus toimi hetken mm. ulkoministeriönä, kunnes sen tarjoama vallan jatkumo hyödynnettiin Presidentinlinnana. Pysyvän, läsnä olevan ja konkreettisen vallan latauksen se saikin ehkä vasta tasavaltaisessa Suomessa. Rakennuksen eksteriööri ja interiöörit kuuluvat kuitenkin olennaisilta osiltaan keisarilliseen aikaan. Kaksi vallan perinnettä, keisarillinen ja tasavaltainen, kytkeytyvätkin rakennuksessa yhteen. Nyky-Suomessa voi kenties nähdä vallan todellisen keskuksen siirtyneen Valtioneuvoston linnaan, mutta mielikuvissa Linna on edelleen erityisasemassa. Jukka Relaksen väitöstutkimus esittelee Linnan interiöörin kehityksen tärkeimmiltä osiltaan. Relas on aiemmin tutkinut Keisarillista taidekokoelmaa.[1] Kyseessä on kiehtova ja varhainen rinnakkaistapaus Taideyhdistyksen kokoelmalle, joka muodostaa nykyisen Ateneumin taidemuseon pohjan. Keisarillinen taidekokoelma oli oloissamme melkeinpä ainoa virallisluonteinen kohdekokoelma 1800-luvulla (on toki mahdollista nähdä Yliopiston taidekokoelman kertymisessä myös samaa vivahdetta). Kerätty taide kytkeytyy leimallisesti Keisarillisen palatsin asianmukaiseen sisustamiseen, johon se kuului elimellisenä osana. Kokoelman varhaisin kerros on neljä Krimin sodan tapahtumiin liittyvää maalausta, joista kolme Wladimir Swertschkoff maalasi alun perin palatsiin (Lappohjan taistelu sekä Anders Donnerin ja Matts Kankkosen muotokuvat). Pietarista palatsiin siirrettiin keisarillisella määräyksellä vuonna 1861 Alexander Beidemanin suurikokoinen Hankoniemen taistelu, joka täydensi Krimin sodan tapahtumien esittelyn. Ferdinand von Wrightin Hanhiperhe ostettiin 1857 pietarilaisnäyttelystä palatsiin sijoitettavaksi, ja siitä eteenpäin kokoelmaa täydennettiin aina vuoteen 1896 asti. Kokoelman päätepisteenä voi nähdä Axel Gallénin pienen mutta räväkän Imatra-maalauksen, joka hankittiin tuona vuonna. Hankintojen takana olivat 1850-luvun lopulta lähtien pitkäaikaisen palatsinhoitajan ominaisuudessa kenraali Johan Mauritz Nordenstam sekä ministerivaltiosihteeri Alexander Armfelt. He ohjasivat kokoelman karttumisprosessia, ilmeisesti välillä turvautuen Taideyhdistyksen intendentti B.O. Schaumaniin. Itse teosvalinnat ovat varsin ilmeisiä – laatutöitä tunnustetuilta kyvyiltä. Erityistä rohkeutta kokoelmasta on turha etsiä, mutta siihen sisältyy kelpo teoksia mm. Werner Holmbergilta, Hjalmar Munsterhjelmiltä, Berndt Lindholmilta ja Albert Edelfeltiltä. Victoria Åbergilta ja Adolf von Beckeriltä ostettiin heidän tuotantoonsa nähden keskeisiä töitä. Poissaolollaan loistaa varhemmista aikalaiskuuluisuuksista oikeastaan vain Robert Wilhelm Ekman.

Maalausten aiheet ovat ajalleen tyypillisiä: maisemia, laajempia näkymiä ja kansakuvauksia. Veistoksia kokoelmaan hankittiin vain kolme, Walter Runebergin (vuodesta 1907 lähtien Atriumissa oleva) Psykhe sefyyrien kantamana Tanssisaliin sekä Johannes Takasen ja Ville Vallgrenin pienemmät veistokset toisen kerroksen tärkeimpiin salonkeihin. Tutkimus Keisarillisesta taidekokoelmasta muodostaa luontevan syvennyksen yhteen sisustamisen osa-alueeseen Presidentinlinnan kaltaisessa erityiskohteessa. Relas on myös väitöskirjassaan käynyt läpi ilmeisesti kaikki jäljitettävissä olevat ripustusratkaisut. Tauluja on siirrelty varsin suruttomasti vuosikymmenten saatossa paikasta toiseen. 1920-luvulta eteenpäin Ateneumin taidemuseon toimesta Linnaan on talletettu teoksia täydentämään sisustuskokonaisuuksia. Näiden kohdalla on jäljitettävissä muuttuvia taiteenarvotuksia: talletustyöt eivät ole museokäytännössä yleensä kuuluneet kokoelmien keskeisiin töihin, ja esim. 1900-luvulla Linnassa pitkään olleiden Edelfeltin Ruokolahden eukkoja kirkonmäellä ja Axel Gallénin Imatra talvella on sittemmin nähty olevan liian tärkeitä teoksia hautautumaan suljettuihin tiloihin. Samaa voisi sanoa linnassa varsin pitkään ja vielä viime aikoihin asti olleista, hyvin harvinaisista Elias Martinin (tai Carl August Ehrensvärdin) Suomenlinna-näkymistä.  Vuosikymmenten saatossa ripustusta ja talletusteoksia on säännöllisesti vaihdettu ja pysyvämpiä elementtejä on ollut vähän.  Mielenkiintoinen erityistapaus on jo kauan sitten kadonnut Lappeenrannan Keisarillinen residenssi, jonka Jac. Ahrenberg ja Fanny Churberg 1885 sisustivat, ja jonne hankittiin muutama taideteos viittauksena Helsinkiin. Esimerkki onnistuneesta taideteossijoituksesta on Valtiosaliin 1930-luvun puolivälissä siirretty, alun perin Heimolan talon parlamenttisalissa ollut kullattu kipsivalos Walter Runebergin Lex-veistoksesta.

Väitöstutkimuksessaan Relas on käsitellyt perinpohjaisesti linnan interiöörien kehitystä yli sadan vuoden ajalta, palatsimuutostöistä Nikolai I:n suuriruhtinaskunnassa aina Talvisodan aikaan asti. Linnan arkkitehtuurin ja sisustuksen yleispiirteistä on vuonna 1992 julkaistu kirja Linna – The Presidential Palace (Otava), jota Relaksen väitöstyö oleellisesti syventää ja laventaa. Tutkimus sijoittuu hedelmällisesti kansatieteen ja taidehistorian välimaastoon.  Tutkimusajanjakson lopussa edustustiloihin tehtiin viimeiset suuremmat muutokset. Väitösjulkaisu on hyvin ajankohtainen; linna on remontissa, ja tutkimustuloksia varmasti hyödynnetään korjaus- ja entisöintityössä.  Esineistöstä ponnistava interiööritutkimus on harvinaista, ja vastaavia tapauksia ei maassamme ole monta (taidehistorian piirissä lähinnä Christina Bäcksbackan väitöskirja vara-amiraali C.O. Cronstedtin kodista vuodelta 1995.[2] Presidentinlinnan säilyneet inventaarioluettelot ovat luoneet mahdollisuuden työläästi tunnistaa ja rekonstruoida kalustekokonaisuuksia ja niiden sijoittamista. Palatsin kalustosta vanhimman osan muodostavat vuoden 1819 hankinnat kenraalikuvernöörintaloon (myöhempi Vanha Raatihuone, nyttemmin ”Bockin talo”). Varhaisemmat sisustuksenluojat tiedetään ainakin yleisluontoisesti. Palatsinhoitajana toimi residenssimuutosten aikaan vapaaherra O.W. Klinckowström monien muiden toimiensa ohella – hän oli mm. Taideyhdistyksen varhainen varapuheenjohtaja  –  ,  ja hän hankki 1837 ja 1843 keskeisen osan huonekalustoa suoraan Pietarista. Nämä hankinnat hän teki täydentääkseen kenraalikuvernöörin virka-asuntoon 1819 hankittuja huonekaluja. Sittemmin erityisesti ruokasalit saivat täydennystä 1800-luvun jälkipuoliskolla. Kulttuurimme moniottelija Jac. Ahrenberg pääsi vuosisadan vaihteessa muokkaamaan palatsin sisustuksia suunnittelemalla antaumuksellisen historistin paneutumisella kalustekokonaisuuksia, joissa hän viittasi paitsi 1700–1800 -lukujen taitteeseen kustavilais- ja empire-viittein, myös 1700-luvun ancien régimen ajan Ranskaan. Lopulta Ahrenberg tuli viimeistelleeksi 1907 valmistuneilla Valtaistuinsalin ja Mariankadun sisäänkäynnin suunnittelulla Linnan keisarikauden ilmeen. Ahrenberg oli tunnetusti monipuolinen menneisyyteen assosioija, ja kuvaavaa on, että Valtaistuinsali, myöhempi Valtiosali, yhdistää tilallisen muodonantonsa peruselementtejä Pietarin Talvipalatsin Pyhän Yrjön salista (1795, uudistettu 1838-44), ja C. C. Gjörwellin Turun Akatemiatalon juhlasalista (1801), mahdollisesti müncheniläisin vaikuttein ja engeliläisillä elementeillä! Relas huomioi salin kalustuksen katsovan länteen – tuolien ja sohvien muotokieli on kustavilainen. Itsenäisyyden ajan Presidentinlinnassa (tasavallassa linna tuntuu olleen palatsia parempi sana rakennukselle) jatkumo pysyi ennallaan 1930-luvulle, jolloin Mariankadun sisäänkäynnin muutostyöt johdattivat myös osittain modernisoimaan joukon yksityiskohtia muualla edustustiloissa, erityisesti presidentin edustustyöhuoneessa. Näistä oli vastuussa Rakennushallituksen arkkitehti Martti Välikangas.

Relaksen lähestymistapa on esine- ja arkistolähtöinen. Hän ei juuri lähde spekuloimaan. Lähteiden pohjalta näyttääkin siltä, että koko joukko sisustusmuutoksia on tehty varsin sattumanvaraisesti, eivätkä ne ole välttämättä pitäneet sisällään syvempää esteettis-semioottista ajattelua. Ylitulkintojen vaara onkin ilmeinen tällaisessa tapauksessa. Olisin silti mielelläni lukenut enemmän silkkoja oletuksiakin siitä, miten rakennusta ajateltiin ikään kuin ideaalitapauksessa käytettävän. Myös Linnassa suoritettujen  rituaalien luonteen ja rituaalien jatkumoiden tutkimus tulee jäämään toisiin yhteyksiin.

Keisarillisen palatsin perusjaossa rakennuksen toinen kerros on tarkoitettu keisarinnan asumiseen ja edustamiseen. Toisessa kerroksessa kiertää myös virallisimpien edustustilojen sarja Goottilaisesta salista (Pienestä ruokasalista) Tanssisalin kautta (Suureen) Ruokasaliin, ja vuodesta 1907 Valtaistuinsaliin, sekä palatsin kappeliin. Kolmas kerros oli keisarin. Presidentinlinnassa jako muodostui sellaiseksi, että toinen kerros oli kokonaisuudessaan edustustilan luonteinen, ja kolmas kerros jäi presidentin ja hänen perheensä puolivirallisempaan ja yksityisempään käyttöön. Salonkien väriskeema on mahdollista rekonstruoida eri aikakausina. Keisarillisena aikana toisen kerroksen paraatitiloissa Suuri förmaaki on ollut ikään kuin kaksivärinen siinä mielessä, että seinätapetit ja verhot olivat vaaleita ja huonekalujen verhoilu punainen. Tämä näyttää olleen tilanne myös Herttoniemen ja Joensuun kartanoiden pääsalien sisustuksissa. Förmaakista salonkeihin siirryttäessä mennään yleisväritykseltään yhteensävytettyihin tiloihin (tapetit, todennäköisesti verhot, huonekaluverhoilu), jotka keisarinnan makuuhuoneeseen edettäessä ovat alun perin olleet keltaisen, punaisen ja vihreän sävyiset. Toiseen suuntaan mentäessä on vastaan tullut sininen förmaaki ja sen jälkeen vihreä salonki, joka näyttäisi olevan ajatellun palatsin kolmanneksi arvokkaimmaksi makuuhuoneeksi. Keisarin kolmas kerros on ollut yleisväritykseltään vihreä, pelkistetympi ja luonteeltaan ikään kuin sotilaallisempi. Relas osoittaa samaa väritysskeemaa sovelletun myös muissa keisarillisissa palatseissa. Huonekalujen tyylillisenä linjana voidaan nähdä vanhimman kerrostuman edustavan pietarilaisempirea ja siirtymää myöhäisempiren/biedermeierin muotokieleen. Mielenkiintoista on kansainvälisestikin katsoen hyvin varhainen uusrokokookerrostuma, jota käytettiin erityisesti keisarinnan tiloissa. Jac. Ahrenberg muokkasi ja uudisti 1800-luvun lopulla monen keskeisen huonetilan.  Toisen kerroksen keltainen förmaaki muuttui sävytykseltään vihreäksi, ja Ahrenbergin ohjauksessa ja todennäköisesti hänen suunnittelemanaan linna sai toisen keskeisimmän huonekalukerrostumansa vanhemman pietarilaiskerroksen päälle. Punainen kabinetti sai tyylipuhtaan mannermaisen rokokoo-kaluston, uusi vihreä förmaaki ja Suuri förmaaki ”uus-Ludvig-XVI”-kalusteryhmät. Sininen förmaaki sai keisarillisen työhuoneen luonteen, ja kolmannessa kerroksessa sovellettiin eräänlaista uusempireä. Linnan suuret edustussalit (ruokasalit, Tanssisali ja  Valtaistuinsali) ovat pienin muutoksin pysyneet varsin alkuperäisessä asussaan.

Keisarillisen palatsin käyttö alkuperäiseen tarkoitukseensa jäi hyvin vähälle. Relas käy läpi ne muutamat kerrat, kun hallitsijahuoneesta ylipäätään käytiin piipahtamassa ”etäisen keisarin syrjäisessä residenssissä”. Presidentinlinnana rakennus sen sijaan toimi jatkuvasti valtakunnallisena hermopisteenä, ja presidentinpuolisoiden esikuva resonoi laajalle, kuten vaikkapa kangaspuiden käytön kohdalla huomataan. Kyseessä oli valtakunnan ensimmäinen koti, ja sen ratkaisut määrittivät – kirjaimellisesti – sisustusratkaisuiden ja yksityiskohtien salonkikelpoisuutta. Toisaalta tiloihin tuodut huonekalut olivat yksinkertaisempia, ja Riitta Nikula onkin hauskasti ja osuvasti todennut kolmannen kerroksen saaneen näinä aikoina pappilamaista luonnetta [3]. Rakennus säilytti residenssifunktionsa presidentillisen perheen kotina aina Paasikiven aikaan asti, joskin sotavuosina siellä oltiin vähän. Urho Kekkonen keskitti tunnetusti vaikuttamisensa Tamminiemeen, ja Koivistot olivat viimeinen linnassa asunut presidenttiperhe ennen Mäntyniemen valmistumista. Tämänkin valossa Relaksen tutkimuksen aikarajoitus on perusteltu, ja voidaan sanoa, että Linnan sisustaminen tuli keskeisimmiltä osiltaan valmiiksi 1940. Myöhemmistä muutoksista voidaan mainita varsinaiseen edustustilakokonaisuuteen heikommin kytkeytyneiden presidentin yksityistilojen muokkaaminen toimistotarkoituksiin 1980–1990-luvuilla.

Relas osoittaa suurta esinetutkimuksellista ammattitaitoa tyylien yksityiskohtien ja yksittäisten valmistajien tunnistamisessa. Hetkittäin käsitteet, kuten ”varhainen myöhäisempire”, saattavat huvittaa lukijaa, mutta näin pystytään ekonomisesti jäsentämään kalusteiden muotokieli antiikinharrastajille edes jonkinlaiseen jatkumoon. Erityisen ansiokasta on Relaksen kyky asettaa pietarilaiset huonekaluvalmistajat aikansa kontekstiin, sekä imperiumin pääkaupungin palatsien paralleelit Helsinkiin. Vaikka tyyli on Relaksella käsitteenä jo työn otsikossa, on ilmeistä että syvempi tyyliteoreettinen pohdinta ja kyseenalaistaminen on tehtävä hieman toisenlaisen tutkimuksen piirissä. Mitä assosiaatioketjuja voidaan arvailla aikalaisyleisölle syntyneen sisustuksellisista kokonaisuuksista, yksityiskohdista ja rinnastuksista – nähtiinkö 1800-luvun uusrokokoo vain naisellisena, uusgotiikka vain ritariromanttisena? Mikä oli hyväksyttävä historistinen sisustuskokonaisuus, mitkä aikakaudet pidettiin milloinkin mukana edustustilojen kierrossa? Yleisön konstruointi on toki hyvin haastavaa tällaisessa tapauksessa – silkka ”asianmukaisuus”, kalleus silkkeineen, kullansäihkeineen ja kristalleineen on varmasti riittänyt monelle aikalaiselle. Mitä Relaksen kirjan otsikkokäsitteisiin muuten tulee, ”valta” tuntuisi ilmenevän lähinnä mittakaavassa – itse salonkien sisustusratkaisujen perusideassa (sohvaryhmien ympärille rakentuvat salit ja salongit) ei ole suurta olemuseroa ajan yksityiseen edustussisustamiseen. Ainakin jos vertailukohtana ovat hieman aiempaan aikakauteen sijoittuvat, mutta tarkkaan tutkitut C.O. Cronstedtin Herttoniemen ja G.M. Armfeltin Joensuun kartanot. Vilpittömästi toivon tutkimuksen jatkuvan ainakin Kenraalikuvernöörin talon eli nykyisen Valtioneuvoston juhlahuoneiston Smolnan suuntaan. Se on monessa suhteessa verrannollinen Linnaan sisustukseltaan ja funktioiltaan, ja huonekalustoakin on seilannut eri vaiheissa edes takaisin näiden kahden rakennuksen välillä.
Erityistapaus palatsissa oli keisarillisen ajan ortodoksinen, Aleksanteri Nevalaiselle omistettu kappeli. Sen irtaimisto ikonostaaseineen purettiin Kansallismuseon varastoon Itsenäisyyden ajan alussa, ja kahden kerroksen korkuinen tila sai välipohjan (toiseen kerrokseen sen paikalle tuli linnan kirjasto, kolmanteen kerrokseen presidentin yksityisruokasali). Ikonostaasi on ilmeisestikin ensimmäistä kertaa julkisesti esillä Ateneumin taidemuseon Linnan aarteet -näyttelyssä (12.4.–1.9.2013), ja on erinomaisen tervetullutta, että Artefactum-verkkojulkaisun ensimmäinen numero on FM Hanna Kempin kirjoittama artikkeli juuri tästä ikonostaasista.[4] Ikonostaasit ovat mutkikkaita teologisia viestejä. Eri aikojen painotukset ja viestit ovat muokanneet sinänsä hyvin perinnehakuista ja ikiaikaista kirkollista paraatiseinää, uskaltaisiko sanoa kirkkotilan johtolausetta. Aiempaa tutkimusta suomalaisista ikonostaaseista on ollut hyvin rajoitetusti.[5] Kempin artikkeli on sanalla sanoen loistava – hyvin konkreettisesta ja kouraantuntuvasta lähtökohdasta hän laventaa laajaan kulttuuri- ja aatehistorialliseen panoraamaan. Kemppi osoittaa ikonostaasin kytkeytyvän visuaalisella asullaan ja pyhimysvalinnoillaan (Pyhä Nikolai ja Aleksanteri Nevski) keisarillisten matkaikonostaasien laajemman kontekstin edustajaksi. Ikonostaasilla on se erityisluonne, että se näyttäisi liittyvän erityisesti Aleksanteri I:n henkilöön. Hänellä oli 1812 sotaretkellään mukana kenttäikonostaasi, josta tehtiin jo varhain ainakin kolme kopiota (sittemmin Riikassa, Pietarissa/Tsarskoe Selossa, Haagissa ja Taganrogissa). Niiden perusratkaisut ovat hyvin identtiset Helsingin version kanssa, ja Kemppi hyvin uskottavasti päättelee, että kyseessä on täytynyt olla eräänlainen jatko tai kommentti juuri tähän kenttäikonostaasisarjaan. Imperiaalis-patrioottis-uskonnollinen viesti on ollut ainakin samanuskoisille aikalaisille selvä. Myöhempänä aikana erilaisessa uskonnollisessa kulttuuripiirissä ikonostaasi on vaiennut. Itse ikonostaasin alkuperä jää edelleen epäselväksi – se voi olla siirretty toisaalta, joskin tuskin Taavetin linnoituskirkosta niin kuin varhemmassa kirjallisuudessa on oletettu. Ja vaikka kyseessä olisi toisaalta siirretty, ei erikseen tähän tilaan tilattu kokonaisuus, voi siinä silti nähdä eräänlaisen vuoropuhelun veljesten Nikolai I:n ja Aleksanteri I:n hallituskausien ja persoonien välillä. Maalaustekninen tutkimus ja mahdollisesti Venäjältä löytyvät arkistotiedot voisivat valottaa asiaa lisää. Suomessa Kemppi näyttää kääntäneen kaikki mahdolliset kivet. Voi vain toivoa Artefactum-julkaisulle tämän tasoista jatkoa, joskin rima on nyt asetettu korkealle. Aihepiirin ajankohtaisuudesta kertoo myös Ateneumin taidemuseossa keväällä ja kesällä 2013 esillä ollut näyttely Linnan aarteet. Näyttely esitteli Linnan taidekokoelmaa ja esineistöä, ja antoi suurelle yleisölle harvinaisen mahdollisuuden päästä omin silmin näkemään asioita, jotka muuten ovat olleet vaikeasti nähtävissä.  Ateneumin näyttely oli ansiokas ja asiallisesti toteutettu.  Paljon hienoa ja hauskaakin oli saatettu esille. Näyttelyvieras jäi kuitenkin miettimään, olisiko interiöörien kokonaisvaltaisuutta, eli huonekaluryhmien, esineiden ja taiteen yhteispeliä, voinut korostaa vielä enemmän. Nyt nimittäin jäi sellainen vaikutelma, että oikeastaan vain presidentin 1930-luvun työhuonekokonaisuus sai jonkinlaista tilahahmoa. Se on sitä paitsi aikakaudelta, joka ei ole Linnalle leimallinen, Atriumia ja Linnan ala-aulaa lukuun ottamatta. Parhaassa tapauksessa esillä olisi ollut edellä mainittujen lisäksi muutama isompi interiööritila, jotka olisivat kasvaneet sohvaryhmistä trymoopeilien, kandelaabereiden, kristallikruunujen ja taideteosten täydentämäksi kokonaisuudeksi. Palatsin edustusfunktiolle oleellinen tarjoilu-ulottuvuus astiastoineen ja aterimineen olisi myös ehkä ollut mahdollista konkretisoida museaalisina kattauksina sen sijaan, että nyt vitriineissä oli vain yksittäisiä esimerkkejä lautasista, terriineistä ja pannuista (Relaksen väitöskirja  ei muuten käsittele astioita ja muita ruokailuvälineitä. Tässä olisi jatkotutkittavaa). Näyttelyn näyttävimmät peilitkin ovat itse asiassa kenraalikuvernöörin virka-asuntoon hankittuja ja tulleet linnaan vasta 1920-luvulla. En suinkaan tarkoita sitä, että Ateneumin saleihin olisi pitänyt väen väkisin yrittää tehdä yksityiskohtaisten huonerekonstruktioiden sarja, mutta tietyt epookin esiin loihtimisen mahdollisuudet olivat jääneet käyttämättä. Suurelle yleisölle olisi kyllä käsittääkseni saatu välitettyä nyt nähtyä säihkettä ja tunnelmaa myös olemalla hieman tarkempi autenttisten kokonaisuuksien suhteen. On toki mahdollista, että tähän on ollut raa’an taloudellisia, budjettikehyksestä johtuvia syitä. Näissä olosuhteissa kuvataide tuli kuitenkin tietyssä mielessä liikaakin esille, kun se sellaisenaan ei mielestäni ole koskaan ollut tärkeintä Linnan erityistapauksessa. Samalla Keisarillisen kokoelman perusrunko joutuu hieman kadoksiin, kun esillä on paljon teoksia, jotka ovat Linnan pitkään historiaan nähden olleet vain hyvin vähän aikaa sinne talletettuina. Sisällöltään latautunut Krimin sota -kokonaisuus oli jouduttu ahtamaan pieneen huonetilaan ehkä merkittävimmän pitkäaikaistalletuksen, Linnassa vuodesta 1920 olleen Severin Falkmanin Kaarle Knuutinpoika Bonde -maalauksen kanssa. Oli kuitenkin hauska nähdä Linnan Atriumista peräisin oleva presidenttien rintakuvasarja samassa tilassa presidenttien puolisoiden muotokuvasarjan kanssa. Museonäyttelyn voi nähdä eräänlaisena visuaalisesti rakentuvana kirjana, tekstinä, jossa yksittäiset esineet ovat kuin sanoja. Ryhminä ne muodostavat lauseita ja näyttelyn suuremmissa tilakokonaisuuksissa kappaleita ja lukuja. Kokonaisuudella on aina jokin sanoma, joka pohjaa tiettyyn teemaan tai oivallukseen. Tässä tapauksessa vaihtoehtoinen teema olisikin voinut rakentua Linnan interiööritilojen ympärille nyt nähdyn maalaustaiteeseen keskittyneen kokonaisuuden sijasta.

Jukka Relaksen väitöstutkimuksen peruslähtökohta on yksiselitteisen selkeä: hän tunnistaa, luetteloi ja rekonstruoi.  Relas on ollut kirjoitusteknisesti hankalassa tilanteessa: miten jäsentää vuosisatainen kehitys tiloissa, jotka helposti menevät sekaisin Linnan hyvin tuntevankin mielessä.  Relas on tehnyt uraauurtavaa työtä, vaikka lopputuloksessa on tiettyä luettelomaisuutta, ja kuten todettua oletuksia ja hypoteeseja olisi kaivannut mielellään enemmänkin. Väitöskirja tulee pitkään puoltamaan paikkansa perusteoksena. Olisikin toivottavaa, että Linnan käynnissä olevien korjaustöiden edetessä jonkinlainen asiantuntijaryhmä kävisi läpi tulevat sisustusratkaisut, jotta ne eivät jäisi vain sisustusarkkitehtien varaan. Relaksen tutkimukseen pohjaten on Linnan sisustus mahdollista virittää sellaiseksi, että se käytännöllisyys- ja esteettisyysnäkökohtien lisäksi pitää sisällään antikvaaris-museaalisen ulottuvuuden. Värivalinnoilla ja huonekalujen ja taideteosten sijoittelulla on mahdollista limittää yhteen linnan historialliset interiöörit 1840-luvun, 1900-luvun taitteen ja Tasavallan ajan asuissa. Tällöin voisikin puhua eri aikakausia ja toimintoja yhdistävästä palimpsestisesta sisustamisesta. Rakennuksen sisätilakokonaisuuden historialliset aikakaudet, kerrostumat ja pyrkimykset olisivat näkyvissä ja läsnä samanaikaisesti, ikään kuin vanhan pergamentin pyyhityt, päällekirjoitetut mutta läpikuultavat aiemmat tekstitasot. Teoretisoimatta tässä asiaa sen enempää, voi todeta, että tällainen kerrostumien vuoropuhelu (enkä nyt tarkoita vain tapettimallifragmentteja) on kovin harvassa kohteessa maassamme edes periaatteessa toteutettavissa, mutta Linnassa näin voisi tehdä. Väittäisin, että näin saataisiin Linnan sisustukseen kantava peruslinjaus vuosikymmeniksi, tapahtuipa presidentti-instituutiolle tulevaisuudessa mitä tahansa.
    Katson maalaismaisemaa ja ymmärrän, kuinka onnellinen voikaan olla hän, joka täällä vaan saa aina asustaa, maalaismaisemaa en saata unohtaa.

Näin lauloi Petri Pettersson Brass -yhtye vuonna 1971 levyttämällään Maalaismaisema-kappaleella, joka oli Jukka Virtasen sanoittama käännösversio Elton Johnin laulusta Country Comfort.

Mutta millaista maalaismaisemaa laulussa ei haluttu unohtaa? Sanoituksesta huokuva yhteisöllinen elämäntapa pärekattotalkoineen ja viipyilevä, luonnon läheisyyttä ihannoiva tunnelma synnyttävät mielikuvia perinteisestä ja pienimuotoisesta suomalaisesta maaseutukulttuurista. Tämän suhteen Maalaismaisema-laulun lyriikalla ja väitöskirjani ytimessä olevalla suomalaisella maaseutumaisemakuvastolla on paljon yhteistä.

Väitöskirjassani tarkastelen Suomea ja suomalaisuutta käsitteleviä maisemakuvajulkaisuja ja niissä ilmenevää maaseutumaiseman kuvallista esittämistä. Aineisto ulottuu aina 1800-luvun puolivälistä 2000-luvulle asti. Tarkemman analyysin kohteeksi nousevat kuvastossa toistuvat teemat, kuten muun muassa peltotyö kyntöineen, kylvöineen ja elonkorjuineen, maisemaan sulautuvat pientilat, korkealta avautuvat topeliaaniset kulttuurimaisemat, pastoraalit peltoalueet ja laiduntavan karjan kuvaukset. Uskon, että monille nousee näistä mieleen kuvia esimerkiksi vanhoista Suomi-filmeistä, joiden mustavalkoinen värimaailma ei estä näkemästä peltojen ylle kaartuvan sinisen taivaan ja valkoisten poutapilvien synnyttämää kansallista symboliikkaa, jolle tuulessa heilimöivät tähkäpäät muodostavat kultaisen reunuksen. Teemat muistuttavat kenties myös kiireettömästä mutta ahkerasta maatyöstä, jossa mies kyntää hevosella pientilansa peltoa tai kyläläiset yhdessä nostavat heinää seipäille pienen nautakarjan käyskennellessä laitumellaan.

Tutkimuksessani analysoidut teemat kuvaavat pitkälti juuri tämänkaltaista, myös oivasti Maalaismaisema-laulun kuvitukseksi sopivaa maaseutukulttuuria. Poikkeuksen muodostaa ainoastaan 1940- ja 1950-luvuille ajoittuva jälleenrakennuskauden kuvasto, jossa rationalistinen kehitys traktoreineen ja laajoine peltoalueineen ovat nousseet hevosten ja pittoreskien peltotilkkujen rinnalle.

Yleisellä tasolla Maalaismaisema-laulu sekä maisemakuvakirjojen sisältämät maaseutumaisemat lukeutuvat osaksi laajempaa kansallista maisemakuvastoa, joka koostuu kuvien ja tekstien ohella myös muista mahdollisista maiseman esityksistä ja käytännöistä. Tässä kokonaisuudessa esiintyvät maaseutu-aiheet ja kuvauskohteet muuttuvat, mutta hitaasti. Näin ollen tietyt aiheet ja kohteet toistuvat kansallisen kulttuurin piirissä hyvin samankaltaisina vuosikymmenestä ja toisinaan jopa vuosisadasta toiseen synnyttäen meille kaikille yhteisiä mielikuvia suomalaisesta maaseudusta. Mikäli maaseutua tarkastellaan kulttuurisena tilana, ovat nämä maaseudusta luodut esitykset osa suomalaista maaseutukulttuuria. Tässä mielessä niin edellä mainittu laulu kuin tutkimuksessani tarkasteltu maaseutumaisemakuvastokin osallistuvat suomalaisen maaseudun määrittelyyn.

Maalaismaisema-laulu jakaa visuaalisen kulttuurin valtavirrassa luodun käsityksen, jossa maaseutu ja maalaismaisema esitetään ikään kuin yhtenäisenä ja pitkälti muuttumattomana kokonaisuutena. Siinä kansallisen identiteetin kannalta keskeiset tekijät, maa ja kansa, kietoutuvat toisiinsa viestien jostakin alkuperäisestä ja ainutlaatuisesta ihmisen ja luonnon muodostamasta liitosta. Tärkeänä elementtinä tässä prosessissa on ollut romantiikan ideaaleihin lukeutuva menneisyyden ja perinteen painottaminen.

Kansallisessa kulttuurissa tapahtuva perinteisyyden korostaminen ilmenee ainakin kahdella tavalla. Ensinnäkin se näyttäytyy historiallisena asenteena, jossa kansakunnan juurien merkityksellisyys kasvaa sen mukaan mitä kauemmas menneisyyteen ne on pystytty ulottamaan. Tämän lisäksi se ilmenee etenkin kansallisessa kulttuurissa toistuvina kuvallisina ja tekstuaalisina esityksinä, jotka ylläpitävät ja vahvistavat näitä taaksepäin kurottautuvia siteitä. Kansallisen identiteetin näkökulmasta juuri menneisyys ja perinteisyys toimivat turvallisina ankkuroitumispaikkoina pysyväisyydeltään epävarman nykyisyyden sijaan.

Suurin osa tutkimukseni aineiston maisemakuvajulkaisuista sijoittuu ajanjaksoihin, jolloin suomalainen kansakunta, sen maaseutu tai nämä molemmat ovat joutuneet myllerrysten kouriin. Kyse on ollut kulminaatiopisteistä, joiksi voidaan nimetä esimerkiksi 1800-luvun puolivälissä voimistunut kansallisen identiteetin rakentaminen, 1800- ja 1900-lukujen taitteen sortovuodet, 1920-luvulle ulottuneet kansalaissodan jälkimainingit, 1930- ja 1940-luvuilla riehunut toinen maailmansota ja sitä seurannut jälleenrakennuskausi, 1960- ja 1970-luvun taitteen yhteiskunnallinen rakennemuutos ja ympäristökatastrofit sekä viimeisimpänä 1990-luvun puolivälissä tapahtunut Euroopan Unioniin liittyminen. Kaikille näille on ollut yhteistä kansallisen identiteetin rakentaminen ja ylläpitäminen sekä myös sen menettämisen pelko. Ja kun suomalainen identiteetti on ollut tavalla tai toisella uhattuna, olemme me turvautuneet maisemaan, usein nimenomaan perinteiseen maaseutumaisemaan.

Aluksi kuvallisesti haltuun otetusta suomalaisesta maaseudusta vastasivat taiteilijat, joista voidaan mainita muun muassa von Wrightin veljekset, Werner Holmberg, Hjalmar Munsterhjelm, Berndt Lindholm, Albert Edelfelt, Victor Westerholm, Akseli Gallen-Kallela, Eero Järnefelt, Pekka Halonen ja Eero Nelimarkka. Monesti tutkimukseni aineistossa toistuvien teemojen alkupisteet ovat johdettavissa nimenomaan näiden suomalaisille yleisesti tunnettujen taiteilijoiden 1800-luvun loppupuolella sekä 1900-luvun alussa valmistuneisiin teoksiin. Tämän myötä perisuomalaista maaseutumaisemaa esittävien aiheiden juuret ulottuvat toisinaan esimerkiksi Saksaan ja düsseldorfilaiseen romanttisrealistiseen maisemataiteeseen ja toisinaan taas ranskalaisen realismin ja naturalismin ideaaleihin. Nelimarkan maisemataiteessa on puolestaan nähtävissä vaikutteita modernistisesta taiteesta. Tästä näkökulmasta katsottuna suomalaisen maaseutumaiseman kuvallinen esittäminen ei ole ollut kansalliselle kulttuurille sisäsyntyistä, vaan maaseutu-aiheet ovat sattuneet sopimaan aikansa kansainvälisen taiteen muotivirtauksiin. Suomalaisen maaseudun kuvaaminen on siis löydetty ennen kaikkea taideopintojen kautta Keski-Euroopasta.

Vaikka maaseutumaisemalla on ollut keskeinen rooli suomalaiskansallisessa maisemakuvastossa, on tämä kaupunkiympäristöjen ja erämaiden välimaastoon eräänlaiseksi rajatilaksi sijoittuva aluekokonaisuus jäänyt kuitenkin tiettyjen maisemallisten huippukohtien, kuten Kolin, Punkaharjun, Aulangon ja Aavasaksan varjoon. Harvassa ovat ne suomalaisen taiteen kultakauden teokset, joissa maaseutumaisema on noussut itsenäiseksi aiheeksi. Maaseutua on toki kuvattu paljon, mutta lähinnä kansankuvauksen taustana.  Kaiken kaikkiaan taiteen ja visuaalisen kulttuurin esittämä maaseutu on meille hyvin tuttu, mutta samalla myös yleinen ja jäsentymätön taustamaisema. Juuri tämä maaseutumaiseman kuvausta leimannut piirre toimi yhtenä lähtökohtana tälle tutkimukselle. Tunsin yksinkertaisesti tarvetta jäsentää suomalaisen maaseutumaiseman kuvallista esittämistä ja selvittää mitä aiheita ja kohteita siinä on korostettu ja mitä jätetty käsittelyn ulkopuolelle.

Mutta palataanpa vielä takaisin Maalaismaisema-laulun kertosäkeeseen ja pohditaan sitä tarkemmin. Laulu julkaistiin siis vuonna 1971, jolloin suomalainen maaseutu kävi läpi raskasta rakennemuutosta. Perinteinen pientilallisuus oli tullut tiensä päähän ja suuret ikäluokat hylkäsivät maaseudun muuttaen työn perässä kaupunkeihin sekä laajassa mittakaavassa myös Ruotsiin. Muutoksesta selvisivät parhaiten maatalouden koneellistumiseen panostaneet tilat. Laulettiinko Maalaismaisema-kappaleessa sittenkin kaipauksella menneisyyden maaseudusta, koska nykyinen oli jo peruuttamattomasti muuttunut? Tuolloinen tilanne oli vaikea erityisesti identiteetin näkökulmasta, sillä alas ajettu perinteinen ja pienimuotoinen maaseutukulttuuri oli tuomittu negatiivisesti arvottuneeseen köyhyyteen, kun taas teknologiaan panostanut moderni maatalous näyttäytyi liian uudelta, vieraalta ja epävarmalta. Maalaismaisema-kappaleen sanoituksessa Jukka Virtanen ei valinnut näistä kumpaakaan, vaan säilöi lauluun ihanteelliseksi mielletyn ja kollektiivisesti tutun menneisyyden maaseudun. Laulun sanoitus kiinnittyi todellisuuteen, mutta valikoiden.

Myös maaseutumaisemakuvasto kiinnittyy todellisuuteen, mutta kuvallisen esittämisen ehtojen sanelemana. Maaseudun kuvaaminen on vyyhti, jossa risteävät ja toisiinsa lomittuvat niin taiteen traditiot kuin erilaiset yhteiskunnassa kulloinkin vallinneet historiallispoliittiset tilanteet sekä ideologiat. Nämä tekijät ohjaavat sitä, mitä elementtejä todellisesta maaseudusta ja sen maisemasta sisällytetään kuva-alaan ja mitä rajataan sen ulkopuolelle sekä missä sävyssä mitäkin esitetään. Kuva maaseudusta ei siis ole neutraali dokumentti, vaan kulttuuristen valintojen tulos.
Kysymys kuvissa tuotetun sekä todellisen maaseudun välisestä suhteesta on mielenkiintoinen ja se on muodostunut myös tutkimukseni toiseksi lähtökohdaksi. Kysymys on tärkeä, sillä maaseutumaisemakuvasto vaikuttaa kollektiivisiin mielikuviimme, mutta korostamalla perinteistä ja pienimuotoista maaseutukulttuuria, luo se siitä hyvin yksipuolisen käsityksen. Perinteet ovat osa maaseutukulttuuria, mutta niin on kehityskin. Itse asiassa suomalainen maaseutukulttuuri on hyvin dynaaminen kokonaisuus, johon kehitys ja sen tuoma muutos ovat aina kuuluneet kiinteästi.

Kehitys on myös aina näkynyt maaseutumaisemassa. Esimerkiksi metsätalouden nousu lopetti kaskeamisen ja metsälaidunnuksen. Karjatalouden kasvu puolestaan käänsi soita ja niittyjä pelloiksi. Sittemmin peltoja on muokattu talousmetsiksi sekä erilaisten energiakasvien kasvualustoiksi. Pientilat ovat laajentuneet 1960-luvun lopusta lähtien yhä suuremmiksi, samoin kuin yksittäisten tilojen talouseläinten lukumäärät. 1930-luvulta asti vaiheittain lisääntynyt maatalouden koneellistuminen on tehostanut maatyötä vähentäen samalla maatyöläisten määrää. Kun aikaisemmin valjastettiin koko kylä heinätöihin, suorittaa nyt yksi henkilö saman työn varsin helposti.

Kehityksen ja tätä kautta esimerkiksi maatalouden koneellistumisen ja suurtilojen kuvaamisen ulkoistaminen maaseutumaisemakuvastosta johtaa ristiriitaiseen tilanteeseen, jossa kuvien maaseutu voi olla hyvin erilainen kuin nykyaikaisen maanviljelijän käsitys omasta elinkeinostaan ja elinympäristöstään. Kyseinen ongelma ei rajoitu ainoastaan 1900-luvun puolivälin jälkeisen teknisesti kehittyneen maaseudun kuvaamiseen, vaan ilmenee aineistossa kautta linjan. Esimerkkinä voidaan mainita muun muassa Eero Järnefeltin tunnetut kaskikuvaukset, jotka edustivat jo 1800-luvun lopulla menneisyyden maataloutta.

Aikaisemmin mainittujen Suomi-filmeistä tuttujen maisemien sijasta maaseutumielikuvat voivat yhtä hyvin koostua laajoista peltoalueista, joilla suuret traktorit vetävät pienen omakotitalon kokoisia suorakylvökoneita ja monisatapäiset karjat käyskentelevät enää ainoastaan tehdasmaisissa robottinavetoissa, sikojen ja siipikarjan tehokasvattamoista puhumattakaan. Tämänkaltaista maatalouden arkea ei kuvasto kuitenkaan esitä, vaan se muodostuu esiripun kaltaiseksi menneisyyttä korostavaksi verhoksi, jonka takana todellinen maaseutukulttuuri jatkaa kehitystään. Samalla kuvaston taakse voi kätkeytyä aktuaalisen maaseutukulttuurin kehitykseen liittyviä aiheita, joista tulisi käydä entistä laajempaa ja avoimempaa yhteiskunnallista keskustelua. Tämän lisäksi asetelma voi johtaa jopa uusien toimijoiden ja toimintatapojen ulossulkemiseen maaseutukulttuurin piiristä ja ylipäänsä kuvastolle vieraiden kehityksen elementtien vastustamiseen pitkälti esteettisin perustein.

Maaseutumaisemakuvaston luoma käsitys suomalaisesta maaseudusta on kuitenkin kansallisen identiteetin näkökulmasta tuttu ja turvallinen. Se edustaa positiivisesti arvottunutta näkemystä, jota epäilemättä myös maaseutuväestö arvostaa, mutta jota vasten maaseutukulttuurissa tapahtuvaa kehitystä peilataan. Tästä syystä kuvaston perusteet ja siihen latautuneet merkitystasot tulee myös tuntea. Näkemykseni mukaan suomalaisen maaseutumaisemakuvaston tutkimuksesta saavutettua tietoa tulisi hyödyntää suunniteltaessa uusia maaseudun perustuotannon, elinkeinojen, palveluiden, arjen ja ympäristönkäytön muotoja. Tämän myötä maaseutukulttuurin uusien sekä vanhojen perinteisten muotojen välille voisi etsiä tasapainoa, jonka seurauksena suomalaista maalaismaisemaa voisi jälleen kerran katsoa ja ymmärtää ja ajatella kuinka onnellisia ovatkaan ne, jotka siellä saavat asustaa. Sitä maalaismaisemaa ei saattaisi unohtaa.
    Taidetta rakastavan yleisön mielenkiintoa on viime aikoina monin paikoin maassamme hyväksikäytetty ”taidehuutokauppojen” toimesta – huutokauppojen, joilla on taiteen kanssa erittäin vähän yhteistä.

Näin tiedotti Ruotsin Yleinen Taideyhdistys Tukholmassa huhtikuussa 1914. Taideyhdistyksen suurimpina huolenaiheina olivat huutokaupattavien teosten laatu, huutokauppayritysten markkinointikeinot ja taloudellisen edun tavoittelu taiteen nimissä. Kuluneet sata vuotta ovat olleet riittävät ainakin osittain parantamaan huutokauppayritysten mainetta taidemaailmassa. Tästä esimerkkinä on Euroopan Unionin komission vuonna 2011 antama kertomus, jonka mukaan taide- ja antiikkimarkkinat, mukaan lukien niillä toimivat 4000 eurooppalaista huutokauppaliikettä, antavat maailmantalouteen merkittävän panoksen paitsi liikevaihdollaan myös ylläpitämällä yritystoimintaa sekä luomalla työllisyyttä ja osaamista.

Taidehuutokaupat tarjoavat mielenkiintoisen viitekehyksen tutkia taiteen jakelua ja siihen liittyvää arviointiprosessia. Tähän arviointiprosessiin liittyy epärationaalisia ja subjektiivisia tekijöitä, kuten tunteita ja eri lähtökohtiin nojaavia taloudellisia perusteluja. Vanhemman maalaustaiteen niin kutsutut tertiääriset taidemarkkinat tarjoavatkin tarkasteltavaksi mielenkiintoisia tarinoita taiteen omistajien ja taideasiantuntijoiden välisestä sosiaalisesta kanssakäymisestä.

Tarkastettavana olevassa väitöskirjassani huomio kohdistuu aineettoman pääoman merkitykseen taidehuutokauppojen liiketoiminnassa. Aineettoman pääoman rakenneosista tutkimuksen keskiössä on sosiaalinen pääoma, eli verkostot, osaaminen, sosiaaliset taidot sekä luottamus ja maine. Sosiaalisen vuorovaikutuksen merkitys korostuu liiketoiminnassa, koska kanssakäymisen taustalla on aina tavoitteita, joita toimijat haluavat toteuttaa. Huutokauppa-alalla toimijat toimivat kentän sääntöjen mukaisesti käyttäen omia taktiikoitaan saavuttaakseen yhteisen päämäärän, toimeksiantosopimuksen.

Motivaationi tutkia sosiaalisen pääoman merkitystä huutokauppayritysten toiminnassa johtaa oletuksesta, että tämän alan toimijat ovat tietoisia sosiaalisen pääoman tarjoamista mahdollisuuksista liiketoiminnan tehostamisessa. Olettamuksen taustalla ovat asiantuntijoiden lausunnot taidemarkkinoiden tilasta ja toimintatavoista sekä huomiot koskien taidekaupan alalla toimivien yritysten markkinointia ja mainontaa. Esimerkkinä tästä on kansainvälisesti huutokauppojen markkinoinnissa käytetty ilmaus ”myy hyvässä seurassa”. Tutkimusaiheen kiinnostavuutta lisää se, että alan käytänteet ovat usein yleisölle ennestään tuntemattomia. Tämä johtuu aiemman tutkimuksen ja mielenkiinnon keskittymisestä lähinnä hintojen kehitykseen sekä itse huutokauppatapahtuman aikana esiin tuleviin ilmiöihin ja käytäntöihin.

Väitöskirjani perustuu laadulliseen aineistoon taidekaupan alan toimijoiden välisestä vuorovaikutuksesta. Aiempien tutkimusten, kirjallisuuden ja haastatteluilla hankkimani tiedon valossa tekemiäni johtopäätöksiä tukevat havaintoni taideasiantuntijoiden ja asiakkaiden toiminnasta. Tutkimuksen rakenne johdattaa lukijan konkreettiselle tasolle käsittelemällä ensin keskeisiä käsitteitä ja teoreettisia näkökohtia yhdistäen ne haastattelu- ja havaintomateriaalin kanssa liiketoimintaa käsitteleväksi keskusteluksi annetussa viitekehyksessä. Tavoitteenani on kuvailla, miten huutokaupan rakentamisessa päädytään toimeksiantosopimusten solmimiseen käyttämällä apuvälineinä sosiaalista pääomaa ja erityisesti verkostoja sekä näiden avulla saavutettuja voimavaroja.

Tutkimuksen kohteena olevat taidehuutokaupat välittävät taidetta myyntiprovisiota ja huutomaksua vastaan. Huutokauppaliikkeiden tarjonta ei määräydy ainoastaan tuotteiden ja palveluiden kysynnällä kuluttajien keskuudessa vaan myös yrityksen kyvyllä tavoittaa potentiaaliset asiakkaat, joiden hallussa huutokaupattavaksi toivotut taide-esineet ovat. Kriittistä näiden yritysten toiminnan kannalta on juuri toimeksiantojen saaminen taideteosten omistajilta, koska myyntitoimeksiantojen määrä ja sisältö ovat ratkaisevia tulevan huutokaupan laadun ja ostajien mielenkiinnon saavuttamisen kannalta.

Vaikka on todettu, että huutokaupan asiakkaan oikeudet ovat paremmin turvatut kuin tavaratalossa asioivan kuluttajan, taiteen laadun mittaamisen vaikeus luo epävarmuutta, joka heijastuu voimakkaasti taidekaupan luonteeseen. Huutokauppayritysten asiantuntijoiden arviot perustuvat kokemuksen ja kentällä toimimisen myötä karttuneeseen hiljaiseen tietoon, eivätkä alaan perehtymättömät asiakkaat pysty osoittamaan asiantuntijoiden lausuntoja oikeiksi tai vääriksi. Näin ollen, asiakkaiden tulee pitää teoksen arvoa ja aitoutta koskevia lausuntoja uskottavina voidakseen allekirjoittaa sopimuksen.

Huutokauppayritysten liiketoiminnan kohdalla epävarmuutta lieventävänä tekijänä voidaan sopimusoikeudellisten tekijöiden lisäksi pitää sitä, että valtaosa myynnissä olevista teoksista on jo saavuttanut aseman taideteoksina. Tämä erottaa tutkimani taidekaupan sektorin asiantuntijoiden roolin esimerkiksi nykytaiteen markkinoilla toimivien asiantuntijoiden roolista – heidän tehtäväkseen jää muiden taidekentän portinvartijoiden rinnalla arvioida, mikä on taidetta ja mikä on hyvää taidetta.

Realistiset hinta-arviot ja onnistunut myyntiprosessi lisäävät taidehuutokaupan mainetta ja houkuttelevat uusia asiakkaita. Kuten eräs haastateltava asian tiivisti:

    Jos kaikki päättyy hyvin, niin tämä henkilö [asiakas] voi kertoa naapurilleen ja naapurin serkulle, että: ”Paul teki hyvää työtä. Ehkä hän arvioi hieman varovasti, mutta se meni hiton hyvin.” Ja näin huhut ja uskottavuus lähtevät liikkeelle.

Tässä asiakkaan ja asiantuntijan välisen luottamuksen syntymisessä keskeinen rooli on osaamisella, eli huutokaupan ja sen edustajien osoittamalla pätevyydellä toimia alalla.

Taidemarkkinoiden laajentumisen mukanaan tuoma hinnan nousu ja lisääntynyt kilpailu ovat kasvattaneet haasteita taiteen arvioinnin parissa työskenteleville. Havainnot korostuvat venäläisen taiteen arviointiprosessissa. Tutkimuksen ajallinen rajaus vuosiin 2000–2008 vastaa venäläisen taiteen noususuhdannetta taidemarkkinoilla. Venäläisten ostajien, venäläisen taiteen markkinoiden tärkeimmän asiakasryhmän, määrä alkoi kasvaa kansainvälisillä taidemarkkinoilla 2000-luvun alussa. Taustana tämän asiakasryhmän laajentumiselle on nähty Venäjällä tapahtunut taloudellinen kasvu, jonka seurauksena maahan syntyi uusi varakkaiden yksityishenkilöiden ryhmä. Vaikka tutkimukseni ei varsinaisesti käsittele venäläisen taiteen ostajia, näiden uusien kuluttajien ostokäyttäytymisellä sekä venäläisen taiteen markkinoiden kasvuun vaikuttavilla tekijöillä katsotaan olevan vaikutus venäläisen taiteen omistajien halukkuuteen myydä teoksiaan huutokaupoissa.

Puhuttaessa venäläisen taiteen markkinoista, huomio kiinnitetään usein Lontoon ja New Yorkin huipputaidemarkkinoihin. Huolimatta venäläisen taiteen kasvaneesta markkinaosuudesta Suomen taidemarkkinoita ei kansainvälisen median julkaisemissa markkina-analyyseissa ja tutkimuksissa ole noteerattu. Tämän vuoksi tavoitteenani on kiinnittää huomiota venäläisen taiteen markkinoihin Suomessa. Suomalaisten huutokauppojen mainonnassa maamme taidemarkkinoihin viitataan hyvänä paikkana myydä venäläistä taidetta. Perusteena on pidetty maantieteellistä läheisyyttä ja maiden yhteistä historiaa. Venäläisen taiteen arviointiprosessissa tulee kuitenkin selkeästi huomattavaksi vertailumateriaalin ja lähteiden puute. Taideasiantuntijoiden on vaikea päästä vertailemaan arvioitavana olevia maalauksia taiteilijoiden muun tuotannon kanssa eikä teosluetteloita venäläisen taiteen saralta ole juurikaan saatavilla. Tämän vuoksi lisäosaamista venäläisen taiteen markkinoilla hankitaan luomalla suhteita huutokaupan ulkopuolisiin avainasiantuntijoihin.

Ulkopuolisten asiantuntijoiden tarve konkretisoitui jo 1990-luvulla, kun venäläisen taiteen markkinat alkoivat laajentua lännessä. Suomalaisilla taideasiantuntijoilla ei ollut riittäväksi koettua osaamista – tai halukkuutta – vahvistaa markkinoilla liikkuvien venäläisten maalausten alkuperää tai aitoutta. Venäläistä syntyperää olevien asiantuntijoiden rooli on edelleen korostunut 2000-luvulla ja heidän yhteistyönsä suomalaisten huutokauppayritysten kanssa on tullut yhä näkyvämmäksi mediassa.

Asiantuntijan rooli ja osaaminen ovat avainasemassa varsinkin keskusteltaessa niin kutsuttujen venäläistettyjen maalausten tapauksista. Kutsun venäläistetyiksi maalauksiksi (Russified paintings) länsieurooppalaisten taiteilijoiden töitä, jotka huutokaupassa myynnin jälkeen on nopealla aikavälillä muunnettu venäläisten taiteilijoiden tuotantoon sopiviksi. Keinoina tässä muutosprosessissa on käytetty yksinkertaisimmillaan esimerkiksi vanhan signeerauksen poistoa ja uuden lisäämistä sekä uuden taiteilijan tuotantoon sopimattomien yksityiskohtien, kuten eläin- tai ihmishahmojen poistamista maalauksesta. Venäläistetyissä maalauksissa on myös löydettävissä venäläistä alkuperää olevia teoksia, jotka on muunnettu markkina-arvoltaan korkeamman taiteilijan tuotantoon sopiviksi. Olennaista näiden maalausten kohdalla on, että ilmestyessään uudelleen markkinoille, niille pystytään usein myyjän toimesta esittämään todistuksia, jotka vahvistavat teoksen aitouden.

Taiteen arviointiprosessin tulosten perusteellisuuden kannalta ihanteellisena voi pitää tilannetta, jossa mielipiteensä teoksesta lausuvat taidehistorioitsija, konservaattori ja materiaalitutkimuksen asiantuntija. Nämä toisiaan täydentävät alat pystyvät tarkentamaan yksityiskohtia, jotka joko tukevat tai kyseenalaistavat teoksen attribuointia tai sulkevat pois aiemmin annettuja ajoituksia. Venäläistettyjen maalausten tapauksessa asiantuntijoiden yhteistoiminnalla pystytään lisäksi arvioimaan teokseen muissa organisaatioissa liitettyä lähdeaineistoa: teoksesta aiemmin annettujen lausuntojen pätevyyttä sekä mahdollisesti vaikuttamaan siihen, miten venäläistetyksi paljastettuun maalaukseen suhtaudutaan – menettääkö se arvonsa taideteoksena vai säilyykö maalauksen taiteellinen ja kulttuurihistoriallinen arvo omistajan ja yleisön silmissä muutoksista ja matalammasta rahallisesta arvosta huolimatta?

Yliopistotutkija Tuuli Lähdesmäki pohti Taidehistoriallisen seuran verkkojulkaisun Tahitin pääkirjoituksessa viime joulukuussa taiteen ja liike-elämän ajankohtaista suhdetta ja herätti kysymyksiä taidehistorian roolista näiden kahden alan vaikutuspiirissä. Ehkä juuri kuvailemassani asiantuntijayhteistyössä on havaittavissa ainakin yksi alue, jossa taidehistorian rooli taiteen ja liike-elämän kytkeytymisprosessissa konkretisoituu – ei ainoastaan taloudellisten motiivien edistäjänä taidekaupassa, vaan myös taideteosten kulttuurihistoriallisen arvon määrityksen sekä taideosaamisen kehittämisen ja edistämisen katalysaattorina. Taidemarkkinoita voidaan suojella vain oppineisuutta vaalimalla.

Tutkimukseni tulokset osoittavat, että sijoittamalla avainasiantuntijaverkostoihin huutokaupat saavuttavat uutta tietoa, jota hyödyntämällä ne kykenevät kasvattamaan omaa mainettaan alansa osaajina. Mainetta asiantuntijaorganisaationa edistää myös huutokaupan edustajien osoittama halukkuus sopeutua asiakkaan tarpeisiin arviointiprosessin aikana. Tässä apuna toimivat sosiaaliset taidot. Näitä havaintoja voidaan hyödyntää kehitettäessä myös muiden hiljaiseen tietoon perustuvien asiantuntijaorganisaatioiden liiketoimintamalleja.
aidehistorian valtakunnallisen tutkijakoulun päätösseminaari järjestettiin Helsingissä 22.11.2013. Vuodesta 1999 toiminut Suomen Akatemian ja opetusministeriön rahoittama tutkijakoulu – sittemmin tohtoriohjelma – on kouluttanut taidehistorian jatko-opiskelijoita mm. järjestämällä vuosittain taidehistorian kesäkouluja. Kuluneen 15 vuoden aikana valtakunnallinen tutkijakoulu on rahoittanut 31 taidehistorioitsijan väitöstutkimusta. Se on tuonut yhteen valtakunnallisesti pienen oppiaineen tutkijoita ja luonut mahdollisuuksia tutkijoiden verkottumiseen ja yliopistojen väliseen yhteistoimintaan. Valtakunnallisen tutkijakoulun rahoituksen ja nykymuotoisen toiminnan loppuminen linkittyy laajempaan tohtorikoulutuksen uudistumiseen Suomessa. Uudistuksessa tohtorikoulutusta on pyritty tehostamaan ja keskittämään luomalla yliopistoihin monitieteisiä ja oppiaineiden ja laitosten synergian hyödyntämiseen tähtääviä koulutusrakenteita. Tässä mielessä tohtorikoulutuksen uudistaminen seuraa loogisesti aiempia yliopistojen rakenteellisia uudistuksia, joissa pienistä oppiaineyksiköistä ja laitoksista on koostettu laajempia hallinnollisia kokonaisuuksia. Rakenteellisilla muutoksilla voidaan kannustaa oppiaineiden väliseen dialogiin ja yhteistoimintaan ja vastaavasti tieteenalojen rajojen liikkeellä voidaan perustella rakenteellisia muutoksia. Kuluneen vuosikymmenen aikana eri oppiaineiden välinen yhteistyö onkin yliopistoissa lisääntynyt monin tavoin – myös tohtorikoulutuksen osalta.

Taidehistorian valtakunnallisen tutkijakoulun päätösseminaarissa taidehistorian professorit esittelivät yliopistojensa tohtorikoulutuksen viimeaikaisia muutoksia tai meneillään olevaa uudistusta. Toisissa yliopistoissa uudenlaista koulutusmallia on toteutettu jo muutaman vuoden ajan, toisissa uuteen malliin ollaan parhaillaan siirtymässä. Koulutusmalleissakin on runsaasti eroja: toisissa rakenteellinen uudistus on toteutettu kevyemmin, toisissa tohtorikoulutus on organisoitu perusteellisemmin uudenlaisen mallin mukaan. Sekavuutta tohtorikoulutusmalleihin tuo yliopistojen erilainen tohtorikoulutustermistö. Miten taidehistorian tohtorikoulutus on järjestetty sitä tarjoavissa maamme yliopistossa?

Paikannan Jyväskylän ja Turun yliopistojen tohtorikoulutusuudistukset kevyemmiksi uudistusmalleiksi. Jyväskylän yliopistossa tohtorikoulutusuudistus astui voimaan syksyllä 2011. Uudistuksessa yliopistoon perustettiin yksi koko yliopiston kattava tutkijakoulu, jonka ohjauksessa eri tiedekuntien tohtorikoulutus toteutetaan. Yliopiston tutkijakoulu rakentuu eri tiedekuntien tohtorikouluista. Humanistisen tiedekunnan tohtorikoulutusta johtaa ja koordinoi tiedekunnan Wolmar Schildt -instituutti, jossa on edustus kaikista tiedekunnan laitoksista. Tiedekunnan tohtorikoulu järjestää tohtorikoulutettaville ’yleistieteellistä’ koulutusta, kuten esimerkiksi menetelmäkursseja. Käytännössä tohtorikoulussa koulutus toteutuu laitoskohtaisissa tohtoriohjelmissa. Taidehistorian tohtorikoulutusta antaa siten Jyväskylän yliopistossa taiteiden ja kulttuurin tutkimuksen laitoksen tohtoriohjelma, jonka keskeisinä toimintamuotoina ovat laitoksen oppiaineiden järjestämät oppiainekohtaiset seminaarit.

Myös Turun yliopistossa aloitti syksyllä 2011 toimintansa koko yliopiston laajuinen tutkijakoulu, joka koordinoi yliopiston tohtorikoulutusta kokonaisuudessaan. Sen alla toimivat tiedekuntien alaiset tohtoriohjelmat. Humanistisessa tiedekunnassa tohtoriohjelmia on kaksi: historian, kulttuurin ja taiteiden tutkimuksen tohtoriohjelma ja kieli- ja käännöstieteiden tohtoriohjelma. Ohjelmat jäsentyvät siten tiedekunnan kahden laitoksen mukaisesti. Taidehistorian tohtorikoulutus paikantuu ohjelmista ensimmäiseen. Tohtoriohjelmat vastaavat koulutustoiminnasta yhdessä oppiaineiden ja niiden omien koulutusaktiviteettien – kuten oppiainekohtaisten seminaarien – kanssa. Ohjelmien tavoitteena on edistää tieteenalojen välistä yhteistyötä ja vuoropuhelua.

Åbo Akademissa uudistunut tohtorikoulutus astui voimaan vuoden 2012 alussa. Kuten Jyväskylän ja Turun yliopistossa, myös Åbo Akademissa tohtorikoulutus yhdistyy koko yliopiston käsittävässä tutkijakoulussa (forskarskolan), jonka tarjoama koulutus toteutuu käytännössä laitosten yhteistyössä järjestämissä tohtoriohjelmissa (doktorandprogram). Humanistisessa tiedekunnassa tohtoriohjelmia on kaksi: humanististen oppiaineiden tohtoriohjelma ja historiatieteiden tohtoriohjelma. Taidehistoria paikantuu näistä jälkimmäiseen yhdessä yleisen ja pohjoismaisen historian kanssa. Ohjelmassa on siten vahva historiatieteellinen painotus.

Tohtorikoulutuksen uudistus näyttäytyy radikaaleimmalta Helsingin yliopistossa. Vuoden 2014 alussa yliopistossa käynnistyy neljä tutkijakoulua ja 32 tohtoriohjelmaa. Tohtoriohjelmat ovat pääsääntöisesti monitieteisiä ja useat niistä ylittävät perinteiset tiedekuntarajat. Humanistinen tiedekunta vastaa neljästä humanistis-yhteiskuntatieteelliseen tutkijakouluun sisältyvästä tohtoriohjelmasta. Näistä taidehistorioitsijat sijoittuvat luontevasti esim. historian ja kulttuuriperinnön tohtoriohjelmaan, sukupuoli, kulttuuri ja yhteiskunta -tohtoriohjelmaan tai filosofian, taiteiden ja yhteiskunnan tutkimuksen tohtoriohjelmaan. Tutkimusaiheesta riippuen taidehistorioitsijat voivat sijoittua myös muihin muiden tiedekuntien vastuulla oleviin monitieteisiin ohjelmiin, joihin humanistinen tiedekunta ja taidehistorian oppiaine osallistuvat. Tutkimusalapainotuksista ja temaattisesta orientaatiosta huolimatta tohtoriohjelmien kuvaukset ovat pääsääntöisesti hyvin laajoja, ja niihin voidaan paikantaa monentyyppistä tutkimusta. Helsingin yliopiston tohtorikoulutusmallissa pyrkimys tieteidenvälisyyteen ja ohjelmien temaattiseen fokusoitumiseen on toteutettu joka tapauksessa rakenteellisesti syvällisemmin kuin Jyväskylän tai Turun malleissa.

Tutkijakoulutuksen uudistuminen ei sinänsä ratkaise tutkimuksen rahoitukseen liittyviä ongelmia. Päinvastoin: kilpailu rahoitetuista tutkijakoulupaikoista on kovaa ja Helsingin yliopistossa kilpailu näyttää olevan kovempaa kuin muualla. Yliopistojen tutkijakouluissa ja tohtoriohjelmissa taidehistorioitsijat kilpailevat rahoituksesta muiden oppiaineiden tutkijoiden kanssa. Helsingin yliopiston historian ja kulttuuriperinnön tohtoriohjelmassa oli syksyllä 2013 haettavana viisi nelivuotista tohtorikoulutettavan tehtävää. Ohjelman tulevaksi opiskelijamääräksi on arvioitu noin 350. Filosofian, taiteiden ja yhteiskunnan tutkimuksen tohtoriohjelmassa oli myös haettavana viisi tehtävää – ohjelman opiskelijamääräksi arviointiin noin 250. Molemmissa ohjelmissa rahoitus jaettiin pilkottuna seitsemälle hakijalle. Helsingin yliopiston tohtoriohjelmista rahoituksen sai kaikkiaan vain yksi taidehistorioitsija yhdeksi vuodeksi. Jyväskylän yliopiston humanistisen tiedekunnan tohtorikoulussa oli syksyllä 2013 haettavana sekä tohtorikoulutusapurahoja että määräaikaisia tohtorikoulutettavan työsuhteita. 103 hakijasta vuodenmittaisen apurahan sai 25 ja työsuhteisen tehtävän 11 hakijaa. Lisäksi yhdeksälle hakijalle myönnettiin keskimäärin puolenvuoden mittainen rahoitus. Kaikista rahoitetuista kaksi oli taidehistorioitsijoita. Turun yliopiston historian, kulttuurin ja taiteiden tutkimuksen tohtoriohjelmassa oli haettavana syksyllä 2013 yhteensä 17 tohtorikoulutettavan työsuhdetta. Hakemuksia saapui 133: yksi taidehistorioitsija sai vuoden mittaisen rahoituksen. Åbo Akademin tutkijakoulun syksyn 2012 tohtorikoulutuksen rahoitushaussa 50 hakijasta kuusi palkattiin nelivuotiseen tohtorikoulutettavan tehtävään. Kukaan heistä ei ollut taidehistorioitsija. Taidehistorian valtakunnallisen tutkijakoulun loputtua sen toimintaa on päätetty jatkaa yliopistojen yhteistyönä ylläpitämänä valtakunnallisena verkostokouluna (Doctoral Network of Art History, DNAH). Tähän verkostokouluun ja muihin valtakunnallisiin verkostokouluihin oli Åbo Akademissa syksyllä 2013 haussa 40 nelivuotista tohtorikoulutettavan tehtävää. Kaksi tehtävistä oli osoitettu taidehistorian verkostokouluun. Niitä haki kahdeksan taidehistorioitsijaa.

Kuten edellä esitellyistä tohtorikoulutuksen uudistuksista käy ilmi, uudistusten painopisteenä on ollut liike oppiainekohtaisesta koulutuksesta yhä monitieteisemmän ja dialogisemman tohtorikoulutuksen vahvistamiseen. Liike tuntuu luontevalta: samat painotukset ovat vaikuttaneet tieteen tekemisessä ja tiedepolitiikassa jo pitkään. Miten monitieteisyys ja tieteidenvälinen dialogi toteutuvat tohtorikoulutuksessa käytännössä? Toteutuvatko ne? Rakenteelliset muutokset luovat ainakin edellytyksiä niille, vaikka käytännössä keskeisin tohtorikoulutuksen väline olisikin edelleen oppiaineen oma seminaari. Entä voiko tohtorikoulutuksen monitieteisyyttä ja tieteidenvälisyyttä korostava uudistuminen hankaloittaa ns. perustutkimuksen tekemistä – ts. tutkimusta, jonka mielenkiinnon kohteena on tieteenalan ytimeen paikantuvat ilmiöt? Asia nousi esiin taidehistorian valtakunnallisen tutkijakoulun päätösseminaarissa. Helsingin yliopiston professori Kirsi Saarikangas korosti taidehistoriallisen tutkimuksen olevan aina tavalla tai toisella monitieteistä ja dialogissa muiden tieteenalojen kanssa.

Millainen rooli Tahitilla voisi olla taidehistorian tohtorikoulutuksessa? Tahiti tarjoaa vertaisarvioidun ja moniin muihin julkaisuihin verrattuna nopean kanavan julkaista väitöstutkimuksiin liittyviä artikkeleja, tieteellisiä esitelmiä ja osatutkimuksia. Toimituskunta kannustaa sekä tohtorikoulutettavia että heidän ohjaajiaan hyödyntämään Tahitia taidehistorian tohtorikoulutuksen työkaluna!
Kuten Tahiti-verkkolehden edellisessä numerossa totesin[1], tieteenalakohtaisten ja yhä runsaammaksi muuttuneiden metodi- ja teoriapohjaisten jaotteluiden rinnalle pyrin pelkistämään joillekin avainsanoille perustuvaa alustaa, josta käsin taidehistoriassa ja taiteentutkimuksessa sovellettavat visuaalisen analyysin lähestymistavat olisivat hahmotettavissa toisenlaisesta näkökulmasta. Kyseisen alustan kokoava juoni rakentuu avainsanoille tunne, tunnistaminen, ilmeneminen, merkitys ja mieli. Tässä kirjoituksessa tarkastelen tunteiden osuutta taiteen tutkimuksessa ja tulkinnassa. Lyhyt, 1900-luvun alkupuolelle saakka ulottuva katsaus tunteiden rooliin taidekirjoittelussa, taideteoreettisessa keskustelussa ja tutkimuksessa selvittää taustaedellytyksiä kahdelle 1900-luvun alkupuolen tapaustutkimukselle: tarkastelen tunteen roolia kahden taidehistorioitsijan, Bernard Berensonin (1865‒1959) ja Onni Okkosen (1886‒1962), kirjoituksissa. Berensonin kohdalla keskityn toukokuussa 1916 valmistuneeseen, The Study and Criticism of Italian Art -sarjan kolmannessa osassa ilmestyneeseen kirjoitukseen ”Leonardo”[2] ja Okkosen kohdalla ”Tarquinia”-kappaleeseen hänen 1925 ilmestyneessä Italian taidekaupunkeja -teoksessaan[3]. Kyseiset kirjoitukset osoittautuivat erityisen otollisiksi kysyä, minkälaisen lähtökohdan tunne antaa kirjoittajien kysymyksenasettelulle ja minkälaisiin ‒ toisistaan poikkeaviin ‒ konteksteihin niiden tunnetulkinnat kiinnittyvät. Lisäksi näitä kahta kirjoitusta yhdistää länsimaisen taiteen tunnetuin hymyilmiö, Mona Lisan hymy (Kuva 1), joka Okkosen tulkinnoissa kietoutuu tiukasti myös antiikin taiteesta tunnettuun arkaaiseen hymyyn. (Kuva 2) Lopuksi suhteutan tapauksista tekemiäni johtopäätöksiä käsityksiini tunteen roolista nykytaidehistoriassa. Ennen taidehistorian akateemisten oppituolien perustamista tunteet muodostivat olennaisen ja elimellisen osan taiteen tarkastelua ja taidekirjoittelua. Unohtamatta antiikin pathos-käsitettä voi Götz Pochatin mukaan todeta, että estetiikassa ja taideteoriassa aina Le Père Bouhoursista (1628‒1702) ja l’Abbé Dubosista (1670‒1742) lähtien tunteet alkoivat raivata täsmällisyyteen ja selkeyteen pyrkivää klassista taidekäsitystä tieltään. Taideteoksen merkitys kasvoi suhteessa sen aikaansaamaan aisti- ja tunnevaikutuksen intensiivisyyteen.[4] Käsitys, että taideteos välittyy katsojalle tunteen kautta, vahvistui huomattavasti vielä sen ansiosta, että taidekritiikki oli pitkälle 1800-luvun loppupuolelle pääasiassa kirjailijoiden, runoilijoiden ja esseistien käsissä, jotka pyrkivät proosarunoudellaan mahdollisimman vakuuttavaan ilmaisuun. Donald Sassoon, joka 2001 julkaisi koostamansa Mona Lisan maineen menestystarinan tekohetkestä nykypäivään, näki proosarunouden muodossa taidekritiikkiä tuottaneiden ranskalaisen Théophile Gautierin (1811‒1872) ja englantilaisen Walter Paterin (1839‒1894) tuotannon merkittävinä vaiheina tämän maineen saavuttamisessa.[5]

Kun sitten taidehistoria perustettiin akateemiseksi oppiaineeksi, mikä tapahtui 1800-luvun alkupuolen Saksassa spekulatiivisen hegeliläisen filosofian ja rankelaisen empiirisen historiatieteen ristipaineessa, tunteen tie muuttui kivikkoisemmaksi. Seurattiinpa hegeliläistä tai rankelaista suuntausta, se merkitsi tunteen väistymistä tutkimuksen ja tulkinnan työkaluna. Georg Wilhelm Friedrich Hegelin (1770‒1831) historiafilosofian valossa ihmisestä tuli pelkkä (laajan) historiallisen kehityskulun tarkkailija.[6] Leopold von Rankea (1795‒1886) seuraamalla tehtäväksi jäi kertoa tai näyttää (yksittäiset) asiat tai tapahtumat niin kuin ne olivat olleet ‒ ”bloss sagen/zeigen, wie es eigentlich gewesen”[7]. Se, että historiantutkija rinnastettiin ”konstruktiivisessa” tehtävässään runoilijaan[8], ei tässä yhteydessä antanut tunteelle tutkimuksessa ainakaan aikaisempaa suurempaa merkitystä. Esimerkiksi Hegelin historiafilosofisen käsityksen heijastuessa ajateltuun taiteen syntyprosessiin rationaalisen ajattelun osuus kasvoi tunteen kustannuksella.[9]

Samaan aikaan kun kirjailijat ja runoilijat jättivät kuvataiteen tulkinnan taiteentuntijoille ja taiteentutkijoille ja systemaattinen, rationaalinen tarkastelu muodostui taiteen asiantuntijoiden tehtäväksi, tunteet siirtyivät yhä enemmän ”sielutieteen” eli psykologian tarkasteltaviksi. Romantiikan herderiläinen ajatus ”kansansielusta” sai psykologian kehityksen myötä uuden perustan. Wilhelm Wundtin (1832‒1920) vuosina 1900‒1920 yhteensä kymmenenä niteenä laatima ”kansainpsykologia” (Völkerpsychologie) otti lähtökohdaksi muutaman perustunteen, jotka ilmenivät joko äänenä tai ”ilmaisuliikkeinä” (Ausdrucksbewegungen) eli ilmeinä ja eleinä.[10] Tälle lähtökohdalle Wundt rakensi kielen, myyttien ja tapojen kehityksen. Kansansielu-käsitteensä hän johti loogisena rinnastuksena yksilöpsykologiasta.[11] Wundtin tutkimuspyrkimyksiin kohdistui metafyysiseksi katsotun kansansielu-juonteensa takia paljon kritiikkiä empiirisessä psykologiassa, ja tieteenalan asettamien kysymysten tarkastelu liukeni aikaa myöten antropologiaan, etnologiaan ja sosiaalipsykologiaan. Sosiaalipsykologiassa Wundt nähdään kokeellisen psykologian edelläkävijänä.[12]

Samaan aikaan, 1900-luvun alkuvuosina, Theodor Lipps (1851‒1914) kehitteli psykologisesti suuntautunutta estetiikkaa ja sen perustaksi muodostunutta tunnestautumisteoriaa (Einfühlungstheorie).[13] Tunnestautuminen rakentui tunteelle: ”Tunnestautua voi vain siihen, mitä tuntee. Tunnestautuminen tarkoittaa, t u n t e a  jotain toisessa.”[14] Kokonaisvaltainen tunnestautuminen merkitsi Lippsille esteettistä tunnestautumista.[15] Taidehistoriassa Wilhelm Worringerin (1881‒1965) vuonna 1907 julkaisema Abstraktion und Einfühlung. Ein Beitrag zur Stilpsychologie hyödynsi tunnestautumisen käsitettä länsimaisen kulttuurin kahta perusvirettä hahmottavassa psykologisessa selitysmallissaan.[16]

Muun muassa Päivi Huuhtanen ja Rakel Kallio ovat kartoittaneet tunneteorioiden antamia virikkeitä 1900-luvun alun suomalaisessa estetiikassa.[17] Rakel Kallio on selvittänyt Onni Okkosen yhteyksiä Einfühlung-teoriaan,  joka näkyy etenkin Okkosen varhaisessa tuotannossa.[18] Kallio otaksuu Okkosen saaneen virikkeitä myös Henri Bergsonin (1859‒1941) ”sympaattisen eläytymisen” ideasta. Lisäksi Kallio mainitsee Wundtin fysiologisen psykologian edustajana kytkemättä tätä kuitenkaan suoranaisesti Okkosen kirjoituksiin.[19] Samalla kun otaksun, että Okkonen hyödynsi ”Tarquinia”-kirjoituksessaan tunnestautumisen ja ”sympaattisen eläytymisen” näkökulmia, analysoin Okkosen kirjoitusta myös Wundtin kansainpsykologian näkökulmasta.

Myös Bernard Berensonin on todettu saaneen virikkeitä Einfühlung-teoriasta. Huomattavasti näkyvämmässä asemassa hänen taiteentuntijan työssään oli kuitenkin attribuointiin ja ajoitukseen liittyvien täsmällisten menetelmien kehittäminen Giovanni Morellin (1816‒1891) luonnontieteellisten menetelmien pohjalta.[20] Berensonin ”Leonardo”-kirjoituksen rakenne ja näkökulma vie meidät kuitenkin toiseen suuntaan. Päädymme siten kolmannelle tunteiden ja viettien alueelle eli Sigmund Freudin (1856‒1939) Berensonin kirjoitukselle antamiin virikkeisiin. aidehistoria kiinnittää usein huomiota taideilmiöiden yksilöllisiin piirteisiin, kun taas viestintä, sosiologia ja psykologia paneutuvat usein ilmiöiden yleiseen luonteeseen. Hymy on vahvimmin positiivisia tunteita herättävä piirre ihmisessä; näin kertoo yhdysvaltalaisen The American Dental Associationin teettämä kyselytutkimus.[21] Tällaisessa tutkimuksessa ennakko-oletuksena on, että hymy on ylipäätään iloinen, onnellinen tai muuten myönteinen. Näkemämme hymyt voivat kuitenkin olla hyvin erilaisia; ne voivat olla hämillisiä, kieroja tai ivallisia. Suuren osan tällaisistakin hymyistä tulkitsemme melko vaivatta ja osaamme reagoida niiden vaatimalla tavalla. Miksi sitten Leonardon Mona Lisan viehättävästä, mutta harmittoman tuntuisesta hymystä tuli ongelma?

Giorgio Vasarin (1511‒1574) kuvaus Mona Lisasta (noin 1503‒1506) julkaistiin 1550 ja 1568 Leonardo da Vincin (1452‒1519) taiteilijaelämäkerran yhteydessä. Siinä vaiheessa teos oli jo päätynyt Ranskan kuninkaan Frans I:n omistukseen. Yleisen käsityksen mukaan Vasari kirjoitti yksityiskohtaisen kuvauksensa näkemättä itse teosta. Kuvaus nosti joka tapauksessa Leonardon maalauksen elävyydessä ja taidossa muiden muotokuvien edelle. Vasarin mukaan Mona Lisa oli maalattu niin elävästi, että katsoja näki pulssin sykkivän mallin kaulakuopassa ja raavaskin taiteentekijä vapisi ja menetti rohkeutensa teoksen nähdessään.[22]

Bernard Berensonin Leonardon teoksiin liittyvä katsojahistoria antaa kuvan siitä, minkälaisessa prosessissa katsojan ‒ muiden mukana taiteentuntijoiden ja -tutkijoiden ‒ tunteet ovat osallisena. Berenson kertoo ”Leonardo”-artikkelissaan, kuinka hän nuorena aspiranttina ”[…] päätti tuntea (feel) ja ymmärtää sitä ‒ mistä ikinä kysymys olikin ‒ mistä muut olivat innoissaan ja mikä oli saanut heidät valtaansa […]”[23] 1800-luvun loppupuolen ja sitä seuranneen vuosisadan vaihteen käsitykset Mona Lisasta palautuvat ennen muita Théophile Gautierin (1811‒1872) ja Walter Paterin (1839‒1894) salattuja haluja, houkutuksia ja viettelyksiä pullottaviin teksteihin.[24] Gautier puhui ”tukahdetuista haluista” ja ”kauniista sfinksistä” tuntien itsensä ujoksi koulupojaksi tämän ”herttuattaren” edessä.[25] Pater puolestaan luokitteli ainoastaan Albrecht Dürerin Melencolia I-teoksen (1514) suggestiivisuudessa samaan luokkaan kuin Mona Lisan. Mona Lisa toi esiin naisen sfinksimäisen olemuksen, ikuisen naisen, jonka ilmaantuminen täytti Paterin mukaan ”miesten tuhatvuotisen toiveen” ja jota olivat muokanneet Kreikan eläimellisyys, Rooman himo, keskiajan mystiikka, paluu pakanalliseen maailmaan ja Borgiain synnit.[26]

Paterin taidekirjoittelulla oli merkitystä muun muassa Oscar Wilden (1854‒1900) ja W. B. Yeatsin (1865‒1939) katsannolle, ja sillä oli suuri merkitys Berensonin taidehistoriallisen uran alkuvaiheessa.[27] Berenson kertoi pyrkineensä eläytymään Paterin sanojen ohjaamana Mona Lisaan ja viettäneensä pitkien kesäpäivien tunnit pohtien, mitä hän todella näki ja tunsi lukiessaan Paterin (1869 ja 1873 julkaisemaa) tekstin kohtaa, jonka hän itse ja niin monet muut hänen aikalaisistaan olivat opetelleet ulkoa:[28]

    Hän vanhempi on kallioita joiden luona istuu; vampyyrin lailla on hän kuollut monta kertaa, ja tuntee haudan salaisuudet; on kuikan lailla uinut syviin vesiin, ja niihin langennutta päivää kantaa; ja tuo ihmeelliset hunnut Idän mailta: ja niin kuin Leda, oli Troijan Helenan äiti, ja niin kuin Pyhä Anna, Marian äiti; ja kaikki tämä hänelle on kuin lyyrain, huiluin ääntä eläen vain siinä herkkyydessä, joka muotoillut on vaihtelevat linjat ja sävyttänyt silmäin luomet sekä kädet.[29]

Seuraten Paterin ”post-hypnoottisen retoriikan taikaa” Berenson joutui sen valtaan, kunnes hän kertomansa mukaan lopulta uskaltautui vastustamaan tuon ”mahtavan shamaanin” voimaa. Kysymys oli Berensonin mukaan siitä, että kiinnitti huomionsa itse teokseen eikä tukeutunut Paterin sanoihin. Ja niin tapahtui, että Berensonin ”silmät avautuivat” ja hän alkoi todella ”nähdä” teoksen,

    […] etäännyttävän kuvan naisesta, joka oli sympatioideni tai kiinnostukseni vaatiman ymmärryksen ulkopuolella ja joka epämiellyttävällä tavalla erosi naisista, joita siihen saakka olin tuntenut tai joista olin uneksinut, [näin] muukalaisen jonka katseesta en päässyt perille, tarkkaavaisen, merkitsevän, varman, hymyineen joka ennakoi nautintoa, torjuvan ylemmyyden ilmapiirin leijaillessa hänen ympärillään.  Eikä mikään voinut kumota tätä vaistojeni antamaa todistusta.[30]

Berensonin vastenmielisyys Mona Lisaa kohtaan kasvoi jopa siinä määrin, että hän kertoo tunteneensa helpotusta, kun Mona Lisa 21. päivä elokuuta 1911 varastettiin Louvren seinältä.[31] Asia ei kuitenkaan jäänyt tähän: Mona Lisa löytyi ja palautettiin, ja Berenson lähti etsimään selitystä kammolleen. Berenson ei kuitenkaan suhtautunut torjuvasti ainoastaan Mona Lisaan, vaan myös joihinkin muihin Leonardon teoksiin, ennen kaikkea Johannes Kastajaan ja Pyhään Annaan kolmantena sekä Viimeiseen ehtoolliseen. Kun sitten vuosien ja erilaisten tutkimusvaiheiden jälkeen Berensonilla oli viimein asialle selitys, se oli taidehistoriallista laatua. Berensonin mukaan Leonardon elämäntyössä taide ja tekniikka olivat vaihtaneet paikkaa. Leonardon 1400-luvun tuotannossa taide oli etusijalla ja tekniikka alistui taiteelle, kun taas 1500-luvun tuotannossa ‒  johon Berensonin kammoamat  teokset kuuluivat ‒ tekniikka ja erilaiset tekniset kokeilut olivat etusijalla ja taide jäi tekniikan varjoon. Vaikka Walter Pater ei kuuluisassa tekstissään suoraan väittänytkään Mona Lisaa vampyyriksi, hän kuitenkin vertasi tätä vampyyriin. Heinrich Marschnerin (1795‒1861) Vampyyri-niminen ooppera vuodelta 1826 istutti vampyyri-nimityksen naisiin, joiden katsottiin näiden verenhimoisten olentojen lailla palaavan aina uudestaan kiusaamaan ja kiduttamaan miehiä. Femme fatale -hahmoja on nähty antiikista lähtien, mutta 1800-luvun kirjallisuus ja kuvataide ovat suorastaan valtoimenaan näitä viettejään ja vallanhimoaan toteuttavia naishahmoja. Yhteistä näille kohtalokkaille naisille on ulkoisten, viettelevien piirteiden korostuminen ja demoninen luonne. Erityisesti 1800-luvun jälkimmäisellä puoliskolla femme fatalen vallantahto korostui siinä määrin, että se uhkasi maskuliinista subjektia.[33] Sassoonia myötäillen voi sanoa, että ennen kaikkea Théophile Gautier ja Walter Pater loivat edellytykset Mona Lisan femme fatale -tulkinnoille1800-luvun aikana.[34] Gautier näyttäytyy vuolaasti romantisoivana välittäjähahmona, kun taas Pater luo Mona Lisasta uutta näkemystä evoluutioajatuksen valossa. Paterille Mona Lisan hahmo sisälsi ”ikuisen naisen” evoluution kaikki aikaisemmat vaiheet.[35] Mona Lisa oli muuttunut biologiseksi olennoksi, hyväksi ja pahaksi, eikä kummaksikaan niistä.

Kuitenkin Vasarin mukaan Leonardon Mona Lisalle antama hymy oli miellyttävyydessään ennemminkin jumalallinen kuin inhimillinen: ”Et in questo di Lionardo vi era un ghigno tanto piacevole che era cosa piú divina che umana a vederlo, […]”[36] Pia Mänttärin suomenkielisessä käännöksessä tämä lause kuuluu: ”Tässä Leonardon maalauksessa on niin viehättävä hymynkare, että se sopii pikemmin jumalten kuin ihmisten katsottavaksi, […]”[37] Viehättävä hymynkare ei sisällä minkäänlaista pilkkaa, kun taas Gautier näki tuon ”väreilevän suun” pitävän katsojaa pilkkanaan niin suloisuudellaan, viehkeydellään kuin ylemmyydellään.[38] Jotain syytä tapahtuneeseen tulkinnan muutokseen ‒ viattomasta hymystä ivalliseen ‒ voi kuitenkin etsiä itse Vasarin ilmaisusta. Hän käytti sanaa ghigno, joka nykyitalian sanakirjan mukaan viittaa sarkastiseen tai pilkalliseen ilmeeseen tai nauruun, joka ilmaisee pilkkaa ja ilkeilyä. Nykypäivän käännössanakirjat tarjoavat tässä kohden yksinomaan ivaan, sarkasmiin, pilkkaan tai ilkeilyyn liittyviä merkityksiä: pilkkanauru, sneer, mocking laugh, Grinsen, grin jne.

Ghigno-substantiivi johtuu verbistä ghignare; näillä sanoilla ei 1612 ilmestyneessä italiankielisessä sanakirjassa Vocabolario degli accademici della Crusca ole kielteisiä merkityksiä, ainoastaan neutraali merkitys ”nauraa keveästi tai vienosti”.[39] Kielteiset merkitykset ilmaantuvat samaan sanakirjaan vasta sen viidennessä laitoksessa, joka ilmestyi vuosina 1863‒1923: ”ottaa naurava tai hymyilevä ilme, joka ilmaisee ivaa tai ilkeyttä; nauraa tai hymyillä keveästi, ivasta tai ilkeydestä; ja myös ainoastaan nauraa keveästi tai vienosti”.[40] Toki 1500-luvullakin naureskeltiin tai hymyiltiin ivallisesti tai pilkallisesti, mutta on selvää, että 1800-luvun puoliväliin mennessä ghigno- ja ghignare -sanojen merkityksessä oli tapahtunut siirtymä kielteisen tulkinnan hyväksi. 1800-luvun kirjailijalle, kuten Gautierille, Vasarin kuvaus tarjosi siten jo itsessään kaksijakoisen tulkinnan: suloisuus tai viehättävyys yhdistyi ivallisuuteen tai ylimielisyyteen.

Luettuaan Berensonin ”Leonardo”-artikkelin italialainen kriitikko Matteo Marangoni (1876‒1958) huomautti pisteliäästi, että hän olisi päätynyt inhoamaan Mona Lisaa, ”niin kuin jotkut kuuluisat taidehistorioitsijat olivat tunnustaneet tehneensä”, mikäli hänen olisi odotettu katsovan teosta yleisön silmin tai edes Walter Paterin tapaan.[41] Berenson puolestaan antaa sen käsityksen, että hänen inhonsa teosta kohtaan pääsi valloilleen kun hän irrottautui Paterin tulkinnasta ja näki teoksen omien vaistojensa (tunteidensa) kautta. Tästä huolimatta Berensonin, Gautierin ja Paterin kuvauksissa on kovin paljon rinnakkaisuutta. Erona on se, että Berensonin ”itsenäinen” kuvaus on kokonaisuudessaan negatiivinen. Gautier määritteli Mona Lisan ilmeen ilmaisevan yhtä aikaa lupauksia tuntemattomista nautinnoista ja jumalaista ironiaa.[42] Pater puhui hymystä, joka jäi käsittämättömäksi (unfathomable) ja jossa aina oli jotain pahaenteistä kuten kaikissa Leonardon töissä.[43] Mikä Paterin mukaan oli pahaenteistä, tuli Berensonin mielleyhtymissä esiin ”liioitellun merkitsevinä katseina”. Johannes Kastaja loi Berensoniin samanlaisen liioitellun merkitsevän katseen, joka inhotti tätä myös Mona Lisan ja Pyhän Annan kasvoilla.[44]

Siihen ”perheyhtäläisyyteen”, joka koskee näkemyksiä Mona Lisasta, kuuluvat Gautierin, Paterin ja Berensonin rinnalla myös saksalaisen taidehistorioitsijan Richard Mutherin (1860‒1909) kuvaus vuodelta 1899 ja Sigmund Freudin mietteet vuosilta 1909‒1913.  Muther pelkisti Paterin 1873 syntynyttä näkemystä yksipuolisemmin negatiiviseksi. Muther näki katsojan jäävän Mona Lisan hymyn ”demonisen taian” vangiksi. Mona Lisa näytti milloin hymyilevän viettelevästi, milloin tuijottavan kylmin katsein ja sieluttomana tyhjyyteen.[45] Freud nojasi Mutherin kuvaukseen lieventäen kuitenkin tämän kuvauksen pelkistettyä ankaruutta. Freud kuvaili Leonardon töille ominaiseksi pysähtyneen (stehendes) hymyn, pitkiksi jännitettyine kaartuvine huulineen, luonteeltaan merkillisenä, viekoittelevana ja salaperäisenä.

Kuten Freud totesi, useat kirjoittajat viittasivat siihen, että Mona Lisan hymyssä yhdistyi kaksi erilaista elementtiä.[46] Gautierilla nämä elementit olivat positiivinen ja negatiivinen, kun esimerkiksi Mutherilla ja Berensonilla elementit olivat erilaisia, mutta pelkästään negatiivisia. Freudin mukaan hymy oli toisaalta varautunut, toisaalta viettelevä, minkä hän tulkitsi psykologisesti naiselle ominaiseen rakkauselämään kuuluvaksi: hymy ilmaisi samalla kertaa antaumuksellista hellyyttä ja jotain häikäilemätöntä aistillisuutta, joka tuhoaa miehen kuin jonkin vieraan otuksen.[47] Freud ei kuitenkaan niputtanut Leonardon teoksia yhden ja saman määritelmän alle kuten Berenson. Pyhä Anna kolmantena -teoksessa Pyhän Annan hymy tosin Freudin mukaan oli päivänselvästi sama kuin Mona Lisalla, mutta hymy oli kuitenkin menettänyt kaamean ja salaperäisen luonteensa ilmaisten harrasta antaumusta ja hiljaista onnentunnetta[48] ‒ niin kuin isoäidin kuuluukin tuntea.

Freud olisi ehkä voinut auttaa Berensonia tämän Leonardo-kammon arvoituksen ratkaisemisessa, mutta kuten Berenson sanoo nimenomaan  Johannes Kastajan kohdalla, kielsi vuosikausiksi eteenpäin jonkinlainen freudilainen kompleksi häntä katsomasta tai ajattelemasta tätä maalausta.[49] Tästä huolimatta ‒ tai juuri tämän vuoksi ‒ Berensonin kirjoitus muotoutuu freudilaiseksi tarinaksi, alkaen lapsuuden traumaattisesta kokemuksesta. Hän näet ilmoittaa jo lapsena kammonneensa Leonardon Viimeistä ehtoollista, jonka henkilöhahmot näyttäytyivät hänelle pelottavan vieraina, liian isoina ja outoina: ”Kasvot olivat oudot, heidän ilmeensä väkinäiset, heidän kiihtymyksensä sai minut pelkäämään.”[50]

Ne kaksi erilaista elementtiä, joihin Berenson vetosi Mona Lisan ilmeessä, eivät projisoituneet pelkästään Mona Lisaan tai naiseen yleensä, vaan kyseessä oli laajemmin käsitettävä kotoisuus ja vieraus. Berenson viittasi Mona Lisan vierauteen, koska teos poikkesi siitä kotoisesta naiskuvasta, joka oli Berensonille tuttu. Berensonin viittaus Mona Lisan mutta myös Leonardon Viimeisen ehtoollisen hahmojen vierauteen (strange) ja outouteen (uncanny) sisältää outouden lisäksi vierauden vierasmaalaisuuden konnotaationa.[51] Freud tieteellisti outouden (unheimlich, uncanny) kokemuksen ristiriitaisten piirteiden yhtymiseen ja samalla kahdenlaiseen näkemistapaan, jotka kohdistuvat yhteen objektiin. Se, mikä nyt tunnetaan ”oudon laakson” (uncanny valley) problematiikkana, on sukua Freudin ajatukselle, mutta kuitenkin eri: siinä vierauden ja outouden piirteet on helpompi hyväksyä silloin, kun ne ovat oudompia. Kun piirteet lähestyvät sitä, mikä on tuttua ‒ kun outo tulee liian lähelle tuttua ‒ siirrytään jossain vaiheessa”outoon laaksoon”.[52]

Miten erilaisena meitä vastaan tuleekaan Mona Lisa Onni Okkosen 1947 julkaisemassa teoksessa Renessanssi! Mona Lisan ilme sijoittuu aivan toiseen kategoriaan kuin Paterilla, Mutherilla ja Berensonilla. Okkonen viittaa Vasarin kertomukseen siitä, kuinka Leonardo antoi esittää soittoa tai tanssia tai jotakin muuta ilahduttavaa saadakseen mallinsa mielenkiinnon pysymään elävänä pitkien istuntojen aikana: ”Kuuluisa ’Mona Lisan hymy’ onkin selitettävä oman arvonsa tuntevan, hienosti sivistyneen naisen esteettiseksi kiinnostukseksi, mielihyvän täyttämäksi tunnetilaksi, joka levittää loistettaan kasvoille. Sellaisen ilmeen näemme katsojain kasvoilla esim. teatteri- tai musiikkiesityksissä.”[53] Vaikuttaa siltä, että Okkonen oli jättänyt lukematta tai ainakin noteeraamatta kaikki pahaenteiset kuvaukset Mona Lisasta ja palannut Vasarin aikaan, jolloin Mona Lisan hymy oli viehkeä huvittuneen naisen hymy. Mona Lisan hymy oli Vasarin kertoman mukaan aikaansaatu huvittamalla mallia soitolla, laululla ja leikinlaskulla, jotta teoksessa olisi vältytty alakuloiselta ilmeeltä, jonka muotokuvaajat usein antoivat kuvattavilleen.[54] Okkosen näkemys sitä vastoin kumpuaa myös tunnestautumisteorian siivittämästä ”[…] herkästä ja sympaattisesta suhteesta, joka vallitsee esteettisen kuvan ja sen vastaanottajan välillä […]” reud yhdisti Leonardolle ominaisen hymyn omituiseen ja jäykkään hymyyn, jonka hän tunnisti arkaaisen kauden aiginalaisissa veistoksissa ja reliefeissä.[56] Kirjoittaessaan Italian taidekaupunkeja -kirjassaan (1925) etruskeista Okkonen palaa hymyyn kerta toisensa jälkeen.  Okkonen myönsi, että oli olemassa kahta etruskilaistyyppiä, se, jota muinaiset roomalaiset nimittelivät ilmaisulla obesi etrusci; viittauskohteena olivat lihavat, veltot ja nautinnonhaluiset valtansa menettäneiden etruskien jälkeläiset. Toinen etruskilaistyyppi oli muinaisista kuvista tuttu ”taiteilijan ja uskonnollisen unelmoijan tyyppi”. Tälle tyypille oli tunnusmerkkinä ”[…] selittämätön, vastakohtia ilmaiseva ja peittävä hymyily, joka tuntuu kumpuavan sielun salaperäisistä alkulähteistä […]”[57] Vejin Apollossa jokin ”[…] mystillinen elämänvoima tuntuu tulvehtivan tämän patsaan läpi keskittyen hymyileviin kasvoihin.”[58] Patsaan ”[…] voittoisa hymy näyttää kohdistuvan erikoisesti niihin teorioihin, joissa syytetään etruskikansaa nautintoelämästä ja velttoudesta.” Tätä salaperäistä hymyä, joka Vejin Apollon kasvoilla ilmensi erityistä elävyyttä ja pontevuutta,  Okkonen piti kauneimpana heijastuksena etruskilaisesta sielusta ‒ tai niin kuin tässä voimme sanoa ‒ ”kansansielusta”. Sillä Okkonen piti hymyä etruskikansan periytyneenä piirteenä, aivan samoin kuin hän näki Toskanan muinaisena Etruriana ja joissakin toskanalaisissa häivähdyksen muinaisista etrurialaisista. Okkonen näki Mona Lisan hymyssä etruskilaisen hymyn perinnön aivan konkreettisestikin. 1920-luvulla oltiin vielä samaa mieltä Vasarin kanssa: Mona Lisa oli Firenzessä 1479 syntyneen Lisa Gherardinin, kauppias Francesco Giocondon puolison muotokuva.[60] Niinpä Okkoselle Mona Lisan hymy sai merkityksensä etruskilaisen hymyn kautta. Se oli ”[…] hymyily, joka väreilee muinaisen etruskilaisen jumalankuvan huulilla ja umpeenluoduissa silmissä yhtä hyvin kuin Mona Lisan sovinnaisessa ilmeessä pari vuosituhatta myöhemmin.”[61]

Toskanan maaperä oli muinaisena Etruriana tuottanut niin etruskihymyn kuin toskanalaisen Mona Lisan hymyn, vaikkakin sovinnaisempana. Taustalla vaikutti ajatus taiteen sitoutumisesta tiettyyn maaperään, joka tuotti luonteeltaan ja ulkonäöltään tietynlaisia ihmisiä ja tietynlaista muotokieltä. Ranskalaisen historioitsijan Hippolyte Tainen (1828‒1893) mukaan taide syntyi tietynlaisena tietyn kansan parissa ja tietyssä ympäristössä; rotu ja miljöö kuuluivat yhteen.[62] Okkosen mukaan Tarquiniassa paljastui ”[…] se yhteys, joka on olemassa etruskilaisen taiteen ja rodun välillä, […]”[63] Okkosen rinnastuksen taustalla heijastuu kuitenkin Tainea sielukkaampi ja psykologisempi ajatus kansansielusta, jonka voidaan katsoa olevan wundtilaista perua. Okkonen oli tutustunut Wundtin kansainpsykologiaan jo kirjoittaessaan Taiteen alku -teostaan (1916).[64] Teoksessa esiintyvä tunnekylläinen ilmaisu ”elämän ydinarvosta”, joka elämästä ”irrotettuna” toimi taiteessa elämäntunnon kohottajana,[65] kohdistuu ”Tarquinia”-kirjoituksessa hymyyn: ”Se hymy on kaunein heijastus etruskilaisesta sielusta; meillä on lupa muistaa sitä yhtä hyvin kuin roomalaisten pilkallisia kertomuksia kansasta, joka oli menettänyt itsenäisyytensä ja myös oman parhaan itsensä.”[66]

Okkonen ei rinnastanut ainoastaan etruskien arkaaista hymyä ja Mona Lisan hymyä keskenään. Hän oli iki-ihastunut tunnistaessaan saman hymyn lähtiessään eräänä kirkkaana kevättalven päivänä muinaisen Corneton eli nykyisen Tarquinian asemalta postiautossa vuoren huipulla olevaa kaupunkia kohden. Junavaunu

    […] oli täynnä kotiinsa palaavia kaupunkilaisia, jotka välittömästi ja herttaisesti ilakoivat keskenään. Siinä kiintyi huomio varsinkin nuoreen aviopariin, mieheen ja naiseen, jotka kujeilivat pikku lapsensa kanssa. Mies oli kaunispiirteinen, nenä ja koko profiili kreikkalaisesta ja rooomalaisesta tyypistä eroavaa muotoa, minkä tunnemme etenkin tomba del citaredo -nimisen haudan soittajakuvasta. Naisella tuo omituinen ’etruskilainen’ hymy, joka on veistoksista jäänyt mieleen. Ympärillä muitakin etruskilaisia tyyppejä, lihana ja verenä sitä, jota oli nähnyt etruskilaisia freskoja esittävissä kirjakuvissa ja jonka oli uskonut pikemminkin taidelainana tulleen idästä päin. [67]

Okkonen loi etruskikuvauksillaan esikuvaa kansan ihanteellisuudesta, kansallisesta taiteesta, alkuperäisyydestä ja alkuvoimaisuudesta suomenkieliselle suomalaiselle lukijalle. Tässä esikuvassa ei ollut sijaa paheellisuudelle eikä vieraille vaikutteille. Okkonen halusi nähdä etruskilaisen taiteen etruskilaisella maaperällä syntyneenä; todisteita hän keräsi paikan päällä Tarquinian etruskihaudoista ja tutkimuskirjallisuudesta. Jotkut haudoista olivat tuhoutuneet pian avaamisen jälkeen eivätkä enää olleet auki tutkijoille ja matkailijoille, näin esimerkiksi juuri Kitharansoittajan hauta (tomba del citaredo). Vuonna 1862 löydetyistä maalauksista oli kuitenkin tehty piirustuksia ja akvarelleja, jotka Iginio Gentile ja Serafino Ricci julkaisivat 1901.[68] Eri haudoissa olevien piirustusten ja maalausten  luokittelusta oli nähtävissä, että kreikkalaistyylisen etruskitaiteen rinnalla oli ollut myös ”kansallista tai toskanalaista arkaaista taidetta” sekä näiden kahden taidesuuntauksen välimuotoja. [69] Todennäköisesti Okkonen kuitenkin käytti kirjoituksessaan mainitsemaansa Fritz Weegen Etruskische Malerei -teosta, joka oli ilmestynyt 1921.[70] Weegen teoksessa oli kuvia kreikkalaistyylisestä etruskimaalauksesta, jota Okkonenkin käytti kuvittamaan kirjoitustaan (Kuva 4), mutta myös 1862 Kitharansoittajan haudasta löydetystä ja pian löytämisen jälkeen tuhoutuneesta kitharansoittajan profiilista (Kuva 5), jossa Okkonen tunnisti kreikkalaisesta arkaaisesta taiteesta eroavan ”etruskilaisen tyypin”,[71] saman, jonka hän oli nähnyt Tarquinian juna-asemalla. Miksi Berenson ryhtyi ”Leonardo”-tekstissään näin seikkaperäisiin ja dramaattisiin tunnustuksiin, joiden kulku kaikkine käänteineen ja sattumineen vaikuttaa melkoiselta sepitteeltä?  Berenson päiväsi artikkelikokoelmansa alkusanat syyskuun 1. päivälle 1916 ilmoittaen, että Leonardoa koskeva esitys, joka oli valmistunut saman vuoden toukokuussa, oli yritys uudelleenarviointiin, jonka hän toivoi kiinnostavan tavallista lukijaa.[72] Kyseessä on mielestäni opettavainen tarina sekä taiteentutkijoille että muille lukijoille,  jotta he näkisivät, että kokemattoman tulkitsijan tunne voi sinänsä osua oikeaan, taidetta tulkitsevien seireenien tai hypnoottisten shamaanien retorisista houkutuksista huolimatta. Tieteellisesti pätevä selitys tälle alkuperäiselle tunteelle tulee kuitenkin vasta asiaan perehtymisen ja syventymisen kautta, mikä edellytti taiteentuntijan ja taiteentutkijan asiantuntemusta, reflektiota ja sitkeää työtä.

Berensonin näkemys siitä, miten ihmistä tulisi tai ei tulisi kuvata, näyttäytyy kielteisenä, kapeana ja ahdistuneena. Okkonen puolestaan on lähestulkoon yltiöpositiivinen. Hän luo kohottavan, mutta nykykäsityksen mukaan epäluotettavan kuvan kansansielun varaan rakentuvasta etruskien menneisyydestä, joka jatkuu 1500-luvun alun Mona Lisan kautta Okkosen omaan aikaan. Okkosta innosti illuusio menneen kansan tarmokkaasta luonteenlaadusta ja yhtenäisyydestä, joka näkyi myönteisenä voimana sen visuaalisessa ilmaisussa. Mitähän Okkonen olisi sanonut Nikolaos Yalouriksen artikkelista (1986), joka selvittää arkaaisen hymyn yhteyttä muinaisen attikalaisen ylimystön hymyilyyn. Tämä ylimystö tunnettiin nimityksestä geleontes eli ”hymyilevät”. Kyseisten aristokraattien kuului suhtautua hymyillen kaikkiin elämän kolhuihin, kuollakin hymyhuulin ja osoittaa tasapainoa ja itsehillintää kaikissa elämäntilanteissa. Taustalla oli käsitys elämän käsittämättömästä julmuudesta ja vaikeudesta; monet katsoivat parhaaksi kuolla nuorena ja välttää näin tulevat vaikeudet. Ylimystöstä käytettiin muuallakin Kreikassa samaa hymyilevät-nimitystä aina Kleistheneen aikaan asti.[73] Arkaaisen hymyn voi tämän tulkinnan valossa liittää osaksi kulttuurihistoriallista kontekstia ja tapakonventioita.

Voisiko Mona Lisalle käydä samoin?  Viime aikoina on oltu kiinnostuneempia siitä, kuka Mona Lisan malli viime kädessä oikeastaan on, kuin siitä, miksi Mona Lisa hymyilee ja miten kyseinen hymy olisi määriteltävä. Lisa Gherardinin asema Mona Lisan malliehdokkaana kuitenkin on vahvistunut Heidelbergin kirjaston kätköistä löytyneen, vuonna 1477 laaditun kirjeen ansiosta.[74] Mutta jos hymyn liittää eri henkilöön, hymyn merkitys ja tulkinta muuttuvat. Muista Mona Lisan malliksi oletetuista kandidaateista ovat viime vuosina olleet esillä muun muassa Bianca Giovanni Sforza, Pacifica Brandani ja Aragonin Isabella. Mikäli kyseessä olisi Pacifica Brandani, tämä oli jo kuollut, kun maalaus valmistui, sillä maalaus olisi silloin tehty hänen pienen, noin nelivuotiaan poikansa kyselyjen johdosta. Tarina on liikuttava, ja hymy saa sen yhteydessä surumielisen sävyn.[75] Mikäli kyseessä olisi Leonardon ‒ oletettavasti ‒ rakastama Isabella, silloin hymy näyttäytyisikin kujeilevana, puhumattakaan siitä, että mallina olisi ollut Leonardo itse tai hänen miespuolinen mallinsa ja palvelijansa, kuten myös on ehdotettu.  Tällä hetkellä tilannetta hämmentää kuitenkin Pradon kätköistä löytynyt Mona Lisan (tai La Giocondan) toinen versio, punaposkinen ja punahuulinen, aivan niin kuin Vasarin kuvauksessa.[76] Niinpä Donald Sassoonin aivan kuin ohimennen antama tapakulttuuriin liittyvä tulkintaehdotus on jäänyt tämän löydön jalkoihin: 1400- ja 1500-lukujen italialaisessa hovielämässä käyttäytyminen ‒ hymyjä myöten ‒ oli tarkkaan säädeltyä.[77] Ehkä Okkosen tuntuma Mona Lisan hymyyn olikin oikea ja hymy noudatti vain ajan ja säädyn mukaisia sopivaisuussääntöjä, kuten attikalaisen aristokratian hymyvaatimus? 900-luvun jälkipuolen tutkijasukupolvi tietää omasta kokemuksestaan, kuinka tieteellisyyden ja objektiivisuuden vaatimuksia noudattava tutkimustraditio painoi kirjoittavan subjektin tunteineen uudelleen pinnan alle. Osaltaan Onni Okkosenkin tunnekylläisten johtopäätösten syytä tai ansiota on, että suomalaiset taidehistorioitsijat oppivat varomaan omien tunteidensa esiintuomista tutkimuksen yhteydessä. Kysyä voi myös, vieroksuttiinko tunteita tutkimuksessa myös siksi, että ne ovat taiteen analyysissä voimavara, joka periaatteessa on jokaisella eikä kuulu vain niin sanotun asiantuntijan tulkintavälineisiin.

Yksikön ensimmäisen persoonan yleistyminen opinnäytteissä vuosituhannen vaihteessa oli näkyviä merkkejä subjektin tai kirjoittajan persoonan paluusta tutkimusareenalle. Samalla tapahtui  tietoinen ”tunteellinen käänne”. Kirjassaan Emotion, Social Theory and Social Structure (1998) J. M. Barbalet viittaa totuttuun tunteen ja järjen dikotomiaan, joka on kumottavissa sen tosiasian myötä, että ne jotka haluavat tukahduttaa emootion menetellen totaalisen rationaalisesti, osoittautuvat tyypillisesti olevansa sitoutuneita projektiinsa emotionaalisesti.[78] Kulttuurintutkimuksessa tuotiin esiin tutkijan henkilökohtaisia näkemyksiä sekä tutkimuksesta että kirjoittamisesta, ja muun muassa autoetnografia yleistyi metodologisena välineenä.[79] Kirjoittavaa persoonaa ei humanistisessa tutkimuksessa voi leikata pois objektiivisen tutkimuksen toivossa. Poisleikattuna hän näet painuu mielipiteineen ja tunteineen pinnan alle. Sieltä häntä sitten pyritään analysoimaan esiin erilaisin lähilukuprosessein ‒ toisin sanoen rivien välistä lukemalla. Taidehistorian kannalta Claire Faragon ja Robert Zwijnenbergin toimittama artikkelikokoelma Compelling Visuality. The Work of Art In and Out of History  (2003) toi taiteentutkijan tunteet ja tuntemukset monipuolisella tavalla mukaan kriittiseen keskusteluun.[80]

Siitä näemme, että omakohtainen tunne voi hyvinkin toimia tutkimuksen käynnistäjänä ja innostajana, mutta sen rinnalle tarvitaan itsereflektiota ja kriittistä asiayhteyksien hahmottamista. Tunteet eivät välttämättä ole väärässä, vaan ehkä ne ajanmukaiset ennakko-oletukset, jotka ohjaavat tunteitamme ja ajatteluamme; niissä olemme todennäköisesti ainakin yhtä johdettavissa kuin Berenson ja Okkonen.
Vuodesta 2003 lähtien järjestetty Frieze Art Fair -taidemessutapahtuma on nopeasti rynnistänyt kansainvälisten taidemessujen eliittijoukkoon, mikäli messuja arvioidaan osallistuvien gallerioiden, kävijämäärien ja taloudellisten tekijöiden perusteella. Järjestäjän tiedotteen mukaan Lontoon messuilla (17–20.10.2013 ) oli kävijöitä yhteensä noin 70 000, ja yleisöpäivät olivat ensimmäistä kertaa messujen 11 vuoden historian aikana loppuunmyytyjä. Kansainvälisen nykytaiteen lisäksi messuilla välitetään vanhaa eurooppalaista kuvataidetta. Nykytaiteen osastoille oli valittu 152 galleriaa kymmenistä eri maista, ja 1300–1900-luvun taidetta välittävälle Frieze Masters -osastoille 130 galleriaa. Lisäksi yhteensä yli 30 taidejulkaisulla ja muutamalla kustantajalla oli omat osastonsa näyttelyhalleissa. Pääsylipun hintaan sisältyi myös päivittäin vaihtuva keskusteluohjelma. Frieze Art Fairin konseptiin kuuluu lisäksi Regent´s Parkiin rakennettu veistospuisto, erilaisia palkintoja ja projekteja sekä vuodesta 2012 lähtien vastaavat satelliittimessut New Yorkissa.

Osallistuin Lontoon messuille kahtena yleisöpäivänä ammattitaitoni kehittämisen vuoksi ja siksi, että käsittelen kansainvälisiä taidemessuja väitöskirjassani yritystaiteen ammatillistumisen yhteydessä. En kuitenkaan pohdi yritystaiteen ammatillistumista tässä tekstissä, vaan keskityn Lontoon messutarjonnan kuvaamiseen, havaintoihini ja taidemessuihin ilmiönä.

Nykytaiteen messuista on kehittynyt erityislaatuinen taiteen esittämisen ja välittämisen foorumi, joka sijoittuu taiteen ensi- ja jälkimarkkinoiden välimaastoon[1]. Taidemessut tarjoavat nopean mahdollisuuden taiteen esittämiseen, jos messujen aikatauluja verrataan vaikkapa suurten taidemuseoiden näyttelyohjelmistojen aikatauluihin. Lisäksi nykytaiteen välittämiseen painottuvat messut poikkeavat taidehuutokaupoista sen suhteen, että ostajan riski hankkia väärennettyä tai varastettua taidetta on alhainen. Tämän merkitys korostuu etenkin tilanteissa, joissa teosten hintataso alkaa sadoista tuhansista tai miljoonista euroista. Talouskriisistä huolimatta eri puolilla maailmaa järjestetään vuosittain lähes 200 taidemessut. Tässä luvussa eivät ole mukana biennale-näyttelyt tai muut taloudellista voittoa tavoittelemattomat taidetapahtumat, vaan ainoastaan taiteen välittämiseen keskittyvät taidemessut. Galleristit, taiteen keräilijät, sponsorit ja media pitävät taidemessujen hierarkian huipulla edelleen Art Baselia. Kolmen sveitsiläisen galleristin vuonna 1970 perustaman Art Baselin konseptin oheistapahtumineen ja satelliittimessuineen on moni muukin taidemessujen järjestäjä, kuten Frieze Art Fair, omaksunut. Art Baseliin sisältyy gallerioiden tarjonnan lisäksi yleisöluentoja ja -kierroksia, VIP-tilaisuuksia ja keräilijöiden tapaamisia. Hierarkian kärjessä olevat taidemessut voivat valita tapahtumaan osallistuvat galleriat ja messujen pääsponsorit lukuisten tarjokkaiden joukosta toisin kuin osallistuja- ja kävijämäärältään pienemmät taidemessut. Art Baselin merkitystä tapahtumaan valituille gallerioille onkin joskus verrattu tilanteeseen, jossa taiteilija valitaan esittelemään teoksiaan Venetsian biennaleen.

Frieze Art Fairin oheisohjelma poikkeaa hieman useista muista taidemessuista siten, että siellä jaetaan palkinto myös taiteilijalle. Messujen eräänä taustaorganisaationa toimiva säätiö, Emdash Foundation, myöntää taidepalkinnon Iso-Britannian ulkopuoliselle nuorelle taiteilijalle. Tänä vuonna 10 000 punnan Emdash-palkinnon sai satojen taiteilijoiden joukosta suomalainen kuvataiteilija Pilvi Takala, jonka teos Komitea käsittelee 8–12 -vuotiaiden, itälontoolaisessa lähiössä asuvien lasten yhteisöllistä päätöksentekoa. Takala ja hänen teoksensa olivat esillä useissa medioissa: taidemessuilla Frieze Projects-osastolla, messujen järjestäjän ja palkinnon myöntäneen säätiön internet-sivuilla sekä kansainvälisessä lehdistössä. Tulevaisuudessa jää nähtäväksi taidemessujen vaikutus taiteilijan uraan ja taiteilijakuvaan. Taidemessuilta, jotka eivät ole painottuneet tietyn alueen taiteen tai taidesuuntauksen esittelyyn, saa melko nopeasti yleiskuvan tällä hetkellä kansainvälisillä taidemarkkinoilla välitettävästä taiteesta. Samalla itseään pitää jatkuvasti muistuttaa tosiasiasta, että paikalla on vain hyvin pieni osa maailman taidegallerioista. Frieze Art Fairin tiedotteita lukiessa ja messuhalleissa kiertäessä ajoittain tuskastutti verrata Lontoon taidemessujen tarjontaa ja kansainvälistä keräilykulttuuria kotimaan pieniin taidemarkkinoihin. Ja missä ovat suomalaiset taiteen ”supertähdet”? Esimerkiksi kansainvälisessä kontekstissa paljon esillä olevan Eija-Liisa Ahtilan teoksia ei näkynyt Lontoon messuilla. Erityisen kirvelevää oli kulttuuriviennin kannalta huomata, ettei kotimaisia gallerioita ole joko valittu Lontoon messuille tai ne eivät ole jostain syystä sinne hakeutuneet. Ainakin kaksi Helsingissä toimivaa galleriaa on joinakin vuosina osallistunut Art Baseliin, mutta vuonna 2013 Baseliin messujen gallerialuettelon mukaan messuilla ei ollut suomalaisgallerioita näytteilleasettajina. Kotimaisen taiteen matala hintataso lienee eräs tekijä, mikä vaikuttaa gallerioiden mahdollisuuksiin osallistua kansainvälisille taidemessuille. Pienillä ja keskisuurilla, alle 15 työntekijän gallerioilla on taloudellinen kynnys tai jopa este osallistua keskeisinä pidetyille kansainvälisille taidemessuille, jos gallerian edustamien taiteilijoiden teosten hintataso on niin matala, ettei galleria pysty myynneillään kattamaan messuille osallistumisen kustannuksia[3]. On varmasti monen tekijän summa, miksi esimerkiksi pohjoismaalaiset Per Kirkeby ja Olafur Eliasson  ovat menestyneet taiteellisella työllään myös taloudellisesti, mutta oletan, että taiteilijoiden tuotannon näkyminen kansainvälisillä messuilla on eräs tekijä, miksi keräilijät ovat heistä edelleen kiinnostuneita. Kirkebyn teoksia oli esillä myös Lontoon messuilla tänä vuonna. aidemessuja on arvosteltu siitä, että taloudellisen hyödyn maksimoimiseksi osa gallerioista välittää ja osa taiteilijoista tuottaa tietyntyyppistä taidetta vain messuja varten. Kritiikki on mielestäni taiteen välittämisen näkökulmasta tarkasteluna kohtuutonta, koska taidemessujen ja näytteilleasettajien tavoitteet ovat lähtökohtaisesti kaupallisia. Messuilla ja taloudellista voittoa tavoittelevassa galleriassa taide on vaihdon väline, kauppatavara, ja galleria on liikeyritys. Taiteen hinnanmuodostusta tutkineen Olav Velthuisin mukaan galleristit toimivat samanaikaisesti kahdessa erilaisessa sosiaalisessa ympäristössä. Toisaalta galleria on osa kaupallista maailmaa, toisaalta galleria on osa kulttuurista maailmaa, jolla on portinvartijan rooli taiteilijoiden valinnassa ja näyttelyiden järjestämisessä.[4]

Nykytaidetta esittelevillä osastoilla taiteilijat olivat pääsääntöisesti taidemarkkinoilla asemansa vakiinnuttaneita taiteilijoita kuten Damien Hirst, Vik Muniz, Sigmar Polke, Gerhard Richter, Jeff Koons ja Wolfgang Tillmans. Kansainvälisessä nykytaiteessa ei messuilla olevien teosten perusteella vaikuta olevan suuria yllätyksiä teosten muodon ja sisällön suhteen. Messujen keskeinen anti olikin tutustua itselle ennestään tuntemattomien taiteilijoiden tuotantoon, mitä oli runsaasti. Messuilla oli melko niukasti kehittyvien maiden taiteilijoiden teoksia. Kaksi afrikkalaista galleriaa esitteli eteläafrikkalaista taidetta, joskaan Etelä-Afrikkaa ei ehkä voida enää pitää kehittyvänä maana siinä mielessä kuin Afrikan monia muita valtiota. Odotin, että Kiinan, Intian tai Latinalaisen Amerikan taide olisi ollut vahvemmin esillä gallerioiden osastoilla. Myös videotaidetta oli melko vähän esillä suhteessa taiteen muihin tekniikoihin; pääosa nykytaiteesta oli maalauksia, veistoksia, valokuvataidetta ja installaatioita. Mielenkiintoista oli havaita, että Ryan McGinleyn valokuvateoksesta You and My Friends (kuva 3) oli kahden eri gallerian osastoilla hieman toisistaan poikkeavat kokonaisuudet. Näyttelyarkkitehtuuri oli mielestäni onnistunut yhtenäisen ilmeen luomisessa. Pidin siitä, että galleriat esiteltiin periaatteessa tasaveroisina, ja grafiikka oli yhdenmukaista sekä osastoilla että näyttelyoppaissa. Näyttelyarkkitehtuuri tuki siten osaltaan messuilla välitettäviä tuotteita; basaarin sijaan mielikuva oli lähempänä tasokasta tavarataloa. Messuosaston koon ja sijainnin perusteella on toki mahdollista päätellä jotain gallerian asemasta taidemarkkinoilla. Lähes jokainen galleria oli laittanut messuosastollaan esiteltävän taiteen teostiedot näkyville, mutta hintatietoja ei kovinkaan moni julkisesti ilmoittanut. Tiedustelin Jeff Koonsin suurikokoisen veistoksen hintaluokkaa Gagosian Galleryn osastolla työskentelevältä henkilöltä, mutta hän kieltäytyi kertomasta hintoja. Gagosian Gallery olettaa, että mikäli kävijä tiedustelee hintoja, hän ei kuulu heidän asiakasryhmäänsä! Näinhän se on ja tiesin Koonsin teosten hintatason, mutta olisin halunnut kuulla sen gallerian henkilökunnalta, jotta olisin voinut seuraavaksi kysyä, voiko hinnasta ja maksuehdoista neuvotella. Tätä on todennäköisesti moni muukin yrittänyt, ja koska on yleisesti tiedossa, etteivät galleriat mielellään tuo esille teosten hintoja koskevaa neuvottelumahdollisuutta, en ihmettele saamaani vastaustakaan. Nykytaiteen ja vanhan taiteen esittelyhallien välillä on noin 15 minuutin kävely Regent´s Parkissa. Jos toiseen näyttelytilaan siirtyi messujärjestäjän tarjoamalla bussikuljetuksella, jäi veistospuisto näkemättä. Valitsin kävelyn ja kahvitauon syksyisessä puistossa. Nykytaiteen hallin läheisyydessä sijaitsevassa veistospuistossa oli esillä 21 taiteilijan suurikokoiset veistokset, joista pari kommentoi messujen VIP-kulttuuria. Veistospuiston teoksiin oli mahdollista tutustua maksutta. Kun saavuin Frieze Mastersin sisäänkäynnin luo, ohitin erään huutokauppatalon opiskelija- tai harjoittelijaryhmän, jonka keskustelua oli mielenkiintoista jäädä kuuntelemaan. Oli pakko mukamas etsiä pääsylippua käsilaukusta, vaikka se oli jo taskussani. Ryhmän vetäjä valmensi viittä nuorta naista ja yhtä miestä messukäyntiin kuten valmentaja valmentaa huippu-urheilijoita ennen kilpailusuoritusta. Ryhmäläisiä kehotettiin tarkkailemaan kaupantekotilanteita, messuille osallistuvia ja ennen kaikkea verkostoitumaan niin paljon kuin mahdollista. Välitapaamisen ajat ja paikat sovittiin etukäteen, ja ryhmäläisten jalkautuminen messuosastoille oli suunniteltu ennakolta. Lohduttavaa oli, että lopuksi ryhmän vetäjä muistutti, että taidemessuilla voi myös nauttia taiteesta.

Eurooppalaista 1300–1900 -luvun taidetta esittelevien Frieze Masters -messujen tunnelma oli täysin erilainen kuin nykytaiteen hallissa. Tungoksen ja hälinän sijaan osastoilla oli väljempää ja ilmapiiri oli rauhallisempi. Vanha taide näytti kiinnostavan erityisesti ranskalaisia, italialaisia, saksalaisia ja englantilaisia taiteenkerääjiä. Frieze Masters-osastoilla ihmisten huomio kohdistui enemmän provenienssitietoihin kuin taideteoksiin. Muutama galleria oli laittanut myös teosten hintatiedot näkyville. Esimerkiksi Auguste Renoirin pienten, noin A5-kokoisten maalausten hintapyynnöt vaihtelivat 550 000 – 900 000 punnan välillä. Yllätyin siitä, että uskonnollista taidetta oli usean gallerian osastoilla esillä ja sitä oli jo messujen toisena yleisöpäivänä myyty. Viitaten tekstin alkupuolella olevaan taiteen tavaraluonteeseen, pyhimyksiä esittävien puuveistosten ”taiteistuminen” hieman hätkähdytti minua, vaikka suhtaudun taidekauppaan myönteisesti ja pyrin kulkemaan messuilla ilman suurempia ennakkoasenteita. Esimerkiksi muutamasta veistoksesta irronnut tai irrotettu figuurin pää oli sijoitettu vitriinikehyksiin, jotta teos on helpompi ripustaa seinälle. Jonkin verran vanhan taiteen osastoilla oli myynnissä myös arkeologista esineistöä, kuten pylväiden kapiteeleja ja keramiikkaesineitä. Näistä ei ollut näkyvissä provenienssitietoja, ja osastoilla kiertäessä pohdin, minkälainen on ollut esineen matka omasta kontekstistaan 2010-luvun taidemessuille. Kansainväliset taidemessut ovat keskeisiä nykytaiteen esittämisen ja välittämisen paikkoja, ja ennen kaikkea ne ovat paikkoja, joissa taiteen ostajakunta pääsee osaksi nykyisen taidemaailman tapahtumapainotteista eetosta. Taidemarkkinat ovat tulleet osaksi turismia, luksuksen kuluttamista ja juhlimista, johon myös osa taiteilijakunnasta ja taiteen välittäjäportaasta osallistuu.[5] Taidemessujen oheisohjelmia kohdistetaan keräilijöiden lisäksi messujen yhteistyökumppaneiden sidosryhmille. Esimerkiksi osa pankkien yksityisen varainhoidon asiakaskunnasta haluaa varainhoidon palveluiden lisäksi elämäntyyliään tukevia palveluita, kuten taidemessujen VIP-tilaisuuksia. Esittelykierrosten ja kutsuvierastilaisuuksiin osallistuvien henkilöiden määriä eivät messujen järjestäjät ilmoita tiedotteissaan, mutta joidenkin arvioiden mukaan yksistään esim. Friezen kokoluokkaa vastaavien messujen pääsponsorin tilaisuuksiin osallistuu vuosittain tuhansia ihmisiä eri puolilla maailmaa. Frieze Art Fairin pääsponsorina – tai nykykielellä ilmaistuna  yritysyhteistyökumppanina – on Deutsche Bank. Pankilla oli messuhallissa omalla sisäänkäynnillä VIP-siipi, jossa pankki esitteli teoksia taidekokoelmastaan ja järjesti erilaisia tilaisuuksia. Pankilla oli messujen aikana kutsuvierasohjelmaa muuallakin kuin messualueella. Lisäksi pankin taideohjelmia esittelevällä Art Mag -lehdellä oli osastonsa taidejulkaisujen osastolla. Pääsponsorin lisäksi myös muutama muu messujen yhteistyökumppani näkyi yrityksen logoa laajemmin. Parhaan messuosaston palkinnon, 10 000 puntaa, rahoitti Champagne Pommery, jonka samppanjaa oli luonnollisestikin messualueella tarjolla. Palkinnonsaajan valitsi kuraattoreista ja kriitikoista koostuva ryhmä, joka palkitsi lontoolaisen galleria Cabinetin osaston innovatiivisuudestaan.

Elämystalous (experience economy) heijastuu nykytaiteen kuluttamista koskevaan elämäntyylimarkkinointiin ja kansainvälisten taidemessujen talouteen. Yksilöllistetyt kokemukset ovat tulleet nyky-yhteiskunnassa yhä keskeisemmäksi kulutuksen kohteeksi tavaroiden ja palvelusten rinnalle. Taidemessujen tarjontaan liittyvät toki fyysiset esineet, mutta elämystalouden käsitteen näkökulmasta tarkasteluna olennaisia ovat kokemukset, sillä ne ovat muistettavia.[6] Suomesta käsin on ehkä vaikea ymmärtää sitä, että osa nykytaiteen keräilijöistä kilpailee tietyistä teoksista ja statuksestaan keräilijänä. Siten esimerkiksi taiteen osto- ja myyntitilanteeseen liittyvät kokemukset muodostuvat heille merkityksellisiksi. Kansainvälisten taidemessujen VIP-tilaisuudet muistuttavat elokuvajuhlien tai muotimessujen kutsuvierastilaisuuksia, jotka ovat yhdistelmä luksuselämää ja korkeakulttuuria tähtineen ja juoruineen. Taidemessujen kutsuvierailla on mahdollisuus lounastaa kuuluisan galleristin kanssa, tavata tunnettu taiteilija tai muu julkisuuden henkilö. Kuitenkin Frieze-messujen lehdessä, The Art Newspaperissa 17.10.2013, valiteltiin viihdemaailman supertähtien ja poliitikkojen vähäistä osallistumista tämän vuoden messujen avajaisiin. Gallerioiden ja messujen järjestäjän julkisuuteen raportoimien taiteen myyntilukujen ja messujen kävijämäärien perusteella on vaikea syyttää yksin maailmanlaajuista talouskriisiä siitä, etteivät julkisuuden henkilöt näyttäytyneet messujen avajaistilaisuudessa. Ehkä eräänä syynä on messuväsymys. Taidemessujen määrän voimakas kasvu 2000-luvulla näkyy suurten, kansainvälisten gallerioiden toiminnassa siten, että monet gallerioista osallistuvat useille messuille vuosittain, muutamat suurimmat jopa kuukausittain eri puolilla maailmaa. Georgina Adamin lehtiartikkelin mukaan vuonna 2005 taidemessuja järjestettiin eri puolilla maailmaa 68, vuoteen 2011 mennessä messujen määrä oli kasvanut 189:ään[7]. Messuja on yksinkertaisesti niin runsaasti eri puolilla maailmaa, ettei amerikkalaista elokuvatähteä kiinnosta lentää eurooppalaisille messuille, kun vastaavia VIP-tilaisuuksia järjestetään runsaasti Yhdysvalloissakin tai Lontoota eksoottisimmissa kaupungeissa.

Messuväsymys ei kuitenkaan koskenut taiteen ostajia, sillä sekä Frieze-messujen tiedotteiden että brittilehdistön mukaan taidetta välitettiin messuilla lähes aikaisempien vuosien tasolla. Frieze Art Fairin tiedotteen mukaan esimerkiksi Taten kokoelmaa kartutettiin 150 000 punnalla. Varat museon uushankintoihin tulevat yksityiseltä säätiöltä, sillä taiteen julkisen tuen leikkaukset Englannissa heijastuvat myös Taten toimintaan. Myös vanha taide kävi kaupaksi, sillä johonkin kokoelmaan siirtyi esimerkiksi kuuden miljoonan punnan arvoinen Brueghelin maalaus. Muutama nykytaidetta välittävä galleria oli myynyt loppuun esillä olevat teokset jo ennakkonäyttöpäivänä. Taidemessut eivät julkista myyntejään samalla tarkkuudella ja aikataululla kuin taidehuutokaupat, joten messujen kokonaismyyntimääristä ja vaikutuksista yksittäisten gallerioiden liiketoimintaan ei ole käytettävissä täsmällisiä tietoja.

Taide ja taidekauppa on kautta historian ollut kansainvälistä, mutta erityisen kansainvälistä taidekauppa on juuri tällä hetkellä. Taidemarkkinoiden lisääntyvää kansainvälistymistä ja taidekaupan keskittymistä kuvaa ilmiö, että moni Lontoon messujenkin näytteilleasettajista on laajentanut toimintaansa useisiin maihin. Lontoon, Pariisin, New Yorkin, Berliinin, Amsterdamin ja Zürichin lisäksi Hong Kongista on tullut gallerioille tärkeä kaupunki. Myös osa messuilla esittäytyneistä taidelehdistä tekee erillisiä Aasian painoksiaan. Taiteen taloutta käsittelevässä kirjallisuudessa ja sanomalehtiuutisoinnissa kirjoitetaan paljon aasialaisten ja venäläisten keräilijöiden kasvavasta asemasta ja vaikutuksesta taidemarkkinoihin, erityisesti taidehuutokauppoihin. Lontoon messuillakin kuului venäjän kieltä, mutta ainakaan niinä kahtena päivänä kun kiertelin messuilla, en havainnut aasialaisten messuvieraiden tungosta. Ehkäpä aasialaiset keräilijät suosivat taidehuutokauppoja messujen sijaan tai vierailivat messuilla viikonlopulla.

Frieze Art Fair on vaikuttanut Lontoossa siten, että useat kaupungin taideinstituutiot ovat ajoittaneet keskeisimmät syyskauden tilaisuutensa kuten näyttelyiden avajaiset, taidehuutokaupat ja varainhankintatilaisuudet sekä muut sosiaaliset tapahtumat messuviikolle[8]. Esimerkiksi Sotheby´s järjesti kansainvälisen nykytaiteen päivä- ja iltahuutokaupat 17–18.10.2013, siis samaan aikaan kuin Lontoossa oli vuoden 2013 Frieze Art Fair käynnissä. Samalla viikolla Lontoossa järjestettiin kahdet toisetkin kansainväliset taidemessut. Pad Art Fair-messuilla esiteltiin muotoilua ja kuvataidetta, ja ensimmäistä kerran Lontoossa järjestettiin afrikkalaisen nykytaiteen messut, 1:54. Afrikkalaisen nykytaiteen messujen nimen numero 54 viittaa Afrikan maanosan maiden lukumäärään. Harmittelin joka kerta nähdessäni tapahtuman mainontaa, etten ehtinyt afrikkalaisen nykytaiteen messuille, sillä olin järjestänyt neljälle Lontoon päivälle muutakin väitöskirjaani liittyvää ohjelmaa. Mutta tulkintani mukaan afrikkalaiseen nykytaiteeseen keskittyvät messut toisella puolella kaupunkia heijastuivat Frieze Art Fairiin siten, että paikalla oli vain kaksi afrikkalaista galleriaa, jotka edustivat eteläafrikkalaisten taiteilijoiden taidetta. Päällekkäisten taiteen välittämistilaisuuksien lisäksi kaupungin hengästyttävään kulttuuritarjontaan kuului useita pienempiä messuina markkinoituja taidetapahtumia.

Kaksikielisen Meister Francke and the Arts in the Baltic Sea Region in the 15th Century/Meister Francke und die Kunst des Ostseeraums im 15. Jahrhundert -symposiumin aiheena oli Itämeren alueen taide myöhäiskeskiajalla sekä erityisesti Meister Franckena tunnettu Hampurissa 1400-luvun alussa toiminut maalari. Mestari Franckelle on attribuoitu Kansallismuseon kokoelmissa oleva Kalannin alttarikaappi, joka tunnetaan myös Barbara-alttarikaappina, sillä sen ovipaneelien maalauksissa on esitetty Pyhän Barbaran marttyyrikertomus. Kalannin alttarikaappi on Suomen taidehistoriassa merkittävä, mutta myös kansainvälisesti kiinnostava teos, ja siten sen rooli symposiumin keskeisenä aiheena on varsin ymmärrettävä. Symposiumissa oli yhteensä noin 80 osallistujaa, Suomen ja Saksan lisäksi myös Ruotsista, Norjasta, Virosta sekä Latviasta. Kahden päivän aikana kuultiin viisitoista  esitelmää. Symposiumin pääjärjestäjät olivat tutkijatohtori Elina Räsänen Suomen Akatemian rahoittaman Kalannin alttarikaappia koskevan tutkimushankkeensa puitteissa ja Dr. Ulrike Nürnberger saksalaisen Böckler-Mare Balticum -säätiön edustajana. He toimivat yhteistyössä Suomen kansallismuseon ja Taidehistorian seuran kanssa.

Mestari Franckelle attribuoidut teokset – joita on yhteensä vain neljä – sekä tekijä ylipäänsä ovat viime aikoina herättäneet tutkijoiden mielenkiintoa. Francken todellinen henkilöllisyys on hämärän peitossa, eikä taiteilija välttämättä ollut edes oikealta nimeltään Francke. Tähän problematiikkaan oli esitelmässään tarttunut Stephan Kemperdick Berliinin Staatliche Museenin Gemäldegaleriesta. Kemperdickin mukaan hänen nimeään ei löydy mistään käsityöläismestareita luetteloivista lähteistä, eikä hänellä siten voinut olla työtilaa Hampurissa. Varhainen tutkimus oletti tekijän munkiksi. Kemperdick myös ehdotti, että nimi “Francke” saattaa olla virheellinen transkriptio kirjallisessa lähteessä esiintyvästä nimestä Hanssen. Kemperdich esitti, että teokset onkin saattanut tehdä kirjallisissa lähteissä esiintyvä Conrad von Vechta -niminen taiteilija (ei tule sekoittaa samannimiseen piispaan), joka toimi Hans Bornemannin apulaisena. Ensimmäisenä päivänä Markus Hiekkanen Helsingin yliopistosta teki esitelmässään yleiskatsauksen Suomen keskiajan taidehistoriaan, erityisesti kirkkoarkkitehtuuriin keskittyen. Hiekkanen käsitteli esitelmässään myös yleisemmin keskiajan Suomen oloja ja erityispiirteitä. Tämä toimi hyvänä johdatuksena ulkomaisille vieraillemme, joiden tietämys oli melko vähäistä. Esitelmässä tuli mielenkiintoisella tavalla esille Suomen alueen perifeerisyys, mutta toisaalta kiinteä yhteys katoliseen Eurooppaan keskiajalla.

Hiekkanen rekonstruoi esitelmässään alttarikaapin kuvallisesti Kalannin kirkon alttarille. Koska yhtään valokuvaa tai piirrosta, jossa alttarikaappi näkyisi alkuperäisellä paikallaan – ennen sen siirtoa Kansallismuseoon – ei ole säilynyt, oli tämä selventävää. Tästä jatkoi Elina Räsänen, jonka esitelmä käsitteli Kalannin alttarikaapin mahdollisia reittejä Suomeen. Räsäsen keskeisiä aiheita olivat muun muassa se, oliko kaappi alun perin ostettu Kalannin kirkkoon jo heti sen valmistuttua (nykykäsityksen mukaan teos ajoittuu 1420–1430 -luvuille), vai oliko se päätynyt sinne vasta myöhemmin. Tämä herätti yleisössä keskustelua, sillä joidenkin saksalaisten oli vaikea uskoa, että niin kallis esine olisi voitu hankkia – oliko 1400-luvun puolivälin Kalannissa ollut varallisuutta tämänkaltaiseen arvokkaaseen esineeseen? Alttarikaapin tilaamisesta Kalantiin ei ole säilynyt kirjallisia dokumentteja vaan, kuten Räsäsen esitelmästä kävi ilmi, se mainitaan lähteissä vasta 1700-luvun puolivälissä. Kiinnostavasti kirkon itäpäädyssä, keskiajan pääalttarin yläpuolella on lahjoittajia esittävien kalkkimaalausten reunustama sopiva tila tämänkokoiselle alttarikaapille, olkoonkin että maalaukset on tehty vasta vuonna 1470. Vaikka alttarikaapin reitissä on vielä selvittämistä, Kalannissa se kuitenkin dokumentoitiin vuonna 1874. Leena Valkeapää Jyväskylän yliopistosta esitelmöi Suomen Muinaismuistoyhdistyksestä ja sen roolista Kalannin alttarikaapin ”uudelleenlöytymisessä”. 1800-luvun lopulla ja 1900-luvun alkuvuosina Muinaismuistoyhdistys teki pääasiassa Emil Nervanderin johdolla retkiä Suomen maakuntiin kartoittaakseen taidehistoriallisesti arvokasta materiaalia. Kalantiin kohdistuvaa retkeä johti kuitenkin Eliel Aspelin. Valkeapää nosti esille, kuinka alttarikaapin veistettyjä hahmoja pidettiin 1800-luvun lopulla venäläisen näköisinä.

Ensimmäisen päivän lopulla kuulimme myös meneillään olevista tutkimusprojekteista, jotka liittyvät symposiumin aihepiiriin. Näihin sisältyi muun muassa Tallinnan Nigulisten museossa olevaa Hermen Roden alttarikaappia koskevan tutkimushankkeen esittely, johon liittyvästä seminaarista Katri Vuola kirjoittaa tässä samassa Tahitin numerossa. Pitkän mutta antoisan seminaaripäivän jälkeen oli Saksan suurlähetystö huomioinut meitä kutsumalla symposiumin osallistujat vastaanotolle Goethe-instituutin tiloihin. Vastaanotolla saimme nauttia maukkaista ruoka- ja juomatarjoilusta sekä rennosta yhdessäolosta. Muista esitelmän pitäjistä mainittakoon Silvia Castro Hamburger Kunsthallesta, joka piti kiinnostavan esitelmän maalausten konservoinnin näkökulmasta. Hän käsitteli kahta Hampurin Taidehallin kokoelmiin kuuluvan, mestari Franckelle attribuoidun teoksen maalaustekniikkaa. Nämä teokset ovat fragmentaarinen Tuomas Canterburyläisen marttyyrikuolemaa sekä Kristuksen passiota esittävä alttarikaappi, jolla oli keskeinen merkitys siihen, että Kalannin alttarikaappi attribuoitiin mestari Franckelle, ja pienehkö Tuskien mies -aiheinen paneelimaalaus. Kalannin alttarikaapin maalausosia on konservoitu viimeksi 1960-luvun lopulla, ja ne ovatkin konservoinnin tarpeessa. Tämä kävi hyvin ilmi, kun ensimmäisen päivän lopulla osallistujat pääsivät taskulamppujen kanssa katsomaan alttarikaappia aivan läheltä. Kathrin Wagner Liverpoolin Hope Universitysta käsitteli esitelmässään mestari Francken vastaanottoa Itämeren eteläpuolisilla alueilla. Wagner esitteli eri maalareille attribuoituja teoksia, joissa voi nähdä mahdollista yhteneväisyyttä mestari Francken tyylin ja käsialan kanssa; muun muassa ympäröivässä maisemassa, henkilöhahmojen eleissä, sommittelussa sekä arkkitehtonisissa elementeissä. Jan von Bonsdorff Uppsalan yliopistosta puolestaan esitteli ”drastisuus” (drasticism)-käsitettä, jolla voi kuvata 1400-luvun maalauksissa näkyvää liikkeen ja tunnetilojen korostamista hankalan realismi-käsitteen käyttämisen sijaan. Symposiumin yksi parhaista anneista mielenkiintoisen ohjelman ohella oli tutustuminen ulkomailta saapuneisiin asiantuntijoihin ja opiskelijoihin. Symposiumiin toi kansainvälistä tunnelmaa myös kaksikielinen ohjelma – esitelmiä pidettiin englanniksi ja saksaksi. Saksankieliset esitelmät olivat mukava vaihtoehto usein valtaapitävälle englannin kielelle, mutta toisaalta kielimuuri vaikeutti joidenkin puheenvuorojen seuraamista. Auttavasti saksankielentaitoisenkin on vaikea seurata saksankielistä, varsin erikoistuneisiin aiheisiin keskittyviä esitelmiä. Onneksi myös englanninkielisiä esitelmiä ja keskusteluita oli kohtuullinen määrä.

Kaksipäiväisen symposiumin jälkeen oli ohjelmassa vielä kolmen päivän ekskursio 11.–13.9. Turkuun ja sen lähialueille. Retki oli erityisesti tarkoitettu Böckler-Mare-Balticum -säätiön jäsenille ja sillä oli 23 osanottajaa. Ekskursiolla yövyimme Turussa, josta teimme Markus Hiekkasen johdolla retkiä lähialueiden keskiaikaisiin kirkkoihin. Nousiaisissa Pyhän Henrikin sarkofagi herätti ansaittua huomiota ja Mynämäellä tarkastelimme jokin aika sitten esiin otettuja holvimaalauksia (ks. Markus Hiekkasen artikkeli Tahiti 1/2011). Kohokohtana oli vierailu Kalannin kirkossa, jossa ihailimme holvien maalauskoristelua ja tutkiskelimme alttarikaapin aiempaa sijoituspaikkaa itäseinällä, alttarin yläpuolella. Alttarikaappi tuntui sopivan paikkaan mainiosti kokonsa puolesta – eikä se vaikuttanut olevan yhtään liian iso tai ”hulppea”, kuten joissain symposiumin puheenvuoroissa oli esitetty. Hypoteesi siitä, että teos on voitu tilata suoraan kirkkoon, sai tukea kirkon seinien ja holvien vaikuttavasta maalauskoristelusta lahjoituskuvineen, jotka kertovat omaa kieltään seurakunnan haluista ja resursseista 1400-luvulla.

Symposium ja ekskursio yhdessä olivat sekä opettavainen kokonaisuus että harvinaislaatuinen tilaisuus tutustua alan asiantuntijoihin eri maista ja jakaa mielipiteitä toisten keskiajan taiteesta kiinnostuneiden kanssa.

Tallinnan Nigulisten kirkon pääalttarille Hermen Roden työpajasta vuonna 1481 hankittu alttarikaappi on yksi suurimmista ja parhaiten säilyneistä Pohjois-Saksassa valmistetuista myöhäiskeskiaikaisista alttarikaapeista. Nigulisten eli Pyhän Nikolauksen kirkko toimii nykyisin Nigulisten museona. Eesti Kunstimuuseum, Eesti Kunstiakadeemia ja GSCSA – Graduate School of Culture Studies and Arts järjestivät 11.–15. marraskuuta Rode-aiheisen luentosarjan ja workshopin. Tapahtuma käynnisti aina vuoteen 2016 ulottuvan tutkimus- ja näyttelyprojektin Rode altar lähivaate – Rode Altarpiece in Close-up. Hermen Roden (n. 1468 – n. 1504) työpaja oli yksi aikakautensa tunnetuimmista. Asiakirjalähteiden perusteella tiedetään, että Tallinnan Rode-alttarikaappi valmistettiin Lyypekissä sijainneessa työpajassa vuosina 1478–1481. Alttarikaapin uloimpiin oviin maalattujen tunnuskuvien perusteella oletetaan, että Tallinnan Suuri Kilta ja Mustapäiden veljeskunta ovat olleet teoksen tilaajia ja rahoittajia.

Nigulisten alttarikaappi rakentuu veistoksia sisältävästä jalustasta eli predellasta, corpuksesta eli keskiosasta sekä kahdesta parista ovia, joihin maalattujen kuvasarjojen aiheet ovat Pyhän Nikolauksen ja Pyhän Viktorin legendoista. Viktorin marttyyrikuolema -aiheiseen kuvapaneeliin on maalattu tiettävästi ensimmäinen kuvaus Lyypekin kaupungin siluetista.[1]

Alttarikaapin sisällä olevat veistokset ovat yleisölle nähtävissä vain kolmesti vuodessa, pyhäinpäivänä ja Pyhän Nikolauksen päivinä, joten marraskuiseen työpajaan osallistuneilla opiskelijoilla ja tutkijoilla oli ainutlaatuinen tilaisuus päästä tarkastelemaan veistoksia lähietäisyydeltä. Alttarikaappiin on kuvattu yli 40 pyhimystä ja raamatun henkilöä. Kaapin keskusaiheita ovat Marian kruunaus, Neitsyt Maria ja Jeesus-lapsi sekä Pyhä Anna. Kuvaohjelmaa oli siis tavallaan mahdollista muuttaa ovia avaamalla ja sulkemalla. Nigulisten kirkko, jonka vanhimmat osat ovat tiettävästi 1200-luvulta, tuhoutui pahoin toisessa maailmansodassa. Vuosina 1953–1984 rakennus restauroitiin museoksi ja konserttisaliksi. Kirkollisia toimituksia ei tilassa järjestetä. Museon huomattava kirkollisen taiteen kokoelma on aseteltu väljästi rakennuksen eri osiin. Sakastissa on esillä suuri kiltakulttuuriin ja kirkollisiin toimituksiin liittyvä hopeaesineiden kokoelma ja kirkkosalin sisäänkäynnin lähelle, Pyhän Antoniuksen kappeliin on sijoitettu Bernt Notken työpajassa 1400-luvun lopulla valmistunut, Kuoleman tanssi -aiheinen maalaus – yksi Viron merkittävimmistä keskiaikaisista taideteoksista sekin. Nigulisten kirkko ja museo kokoelmineen muodostavat keskeisen osan Viron kansallisaarteistoa. Kirkon barokkitorni on myös yksi Tallinnan vanhankaupungin kauas merelle näkyvistä maamerkeistä.

Museonjohtaja Tarmo Saaretin mukaan rakennuksen muutama vuosi sitten uusittu ilmastointijärjestelmä luo museoesineille optimaaliset olosuhteet. Arvatenkin suuret yleisömäärät heilauttelevat kosteus- ja lämpöarvoja jonkin verran. Esineistö on suojattu varashälytinjärjestelmällä, joka reagoikin nopeasti veistoksia lähestyessä.  Rakennuksessa on toimisto- ja sosiaalitiloja, mutta esim. konservointitilat sijaitsevat kolmen kilometrin päässä Kumun taidemuseossa. Lyypekkiläisten taidetyöpajojen tuotantoa on tutkittu runsaasti erityisesti Saksassa ja Ruotsissa, jossa tuotantoa on säilynyt eniten. Suomessa Roden tuotantoa ei tiedetä olevan. Uusin Rode-tutkimus, saksalaisen Anja Raschen Studien zu Hermen Rode ilmestyy vuoden 2013 lopulla. Roden työpajalle on attribuoitu sekä maalauksia että veistoksia. Tutkimuksen juuret ovat taiteen alkuperää ja ajoitusta korostavassa tyylihistoriallista vertailua painottavassa tutkimusperinteessä. Keskiajan taiteen tutkimusta usein rasittavat vuosikymmenten pituiset kiistat tekijyydestä ovat Roden kohdalla ehkä olleet vähäisempiä mm. hänen toimintaansa liittyvien historiallisten asiakirjatietojen vuoksi.

Tallinnan Rode-alttarin tutkimus on osa Hedi Kardin väitöskirjatyötä. Työn ohjaajia ovat Rode-hankkeen johtaja, taidekonservaattori, Ph.D. Hilkka Hiiop ja sekä Arnulf von Ulmann, jonka työtä esittelen myöhemmin. Kardin tutkimuksen tavoitteena on rakentaa kuvaa teokseen kohdistettujen korjaus- ja konservointitoimenpiteiden historiasta. Tämä on tärkeää alttarikaapin alkuperäisen ilmiasun tavoittamiseksi ja taideteoksen säilymisen turvaamiseksi. Tutkimuksen tarkoituksena on myös kartoittaa alttarikaappiin myöhemmin tehdyt lisäykset. Siis onko se, mitä näemme, keskiaikaista? Pikainen maallikkovilkaisukin toki kertoo, että osa veistoksista ei kuulu joukkoon. Tutkimuksessa tullaan ensimmäistä kertaa vertaamaan Tallinnan Rode-alttarin valmistustekniikkaa muiden Roden työpajalle attribuoitujen alttarikaappien, kuten Lyypekin niin sanotun Luukas-alttarin (1484), valmistustekniikasta teknisen tutkimuksen avulla saatuun tietoon.

Tallinnan Rode-alttarin tutkimushanke kuuluu ns. teknisen taidehistorian piiriin ja on siten poikkitieteellinen. Hanke pyrkii hyödyntämään niin taidehistoriallisen tutkimuksen, konservointitieteen kuin luonnotieteiden menetelmiä. Tekninen taidehistoria on viime vuosikymmeninä lisännyt huomattavasti tietoa ja ymmärrystä keskiaikaisten taidetyöpajojen toiminnasta sekä työpajojen sosiaalisesta, taiteellisesta ja taloudellisesta verkostoitumisesta ympäröivään yhteiskuntaan. Rode-viikon pääluennoitsija oli filosofian tohtori ja taidekonservaattori Arnulf von Ulmann, muutama vuosi sitten Germanische Nationalmuseumin Taidetekniikan ja konservoinnin instituutin (Institut für Kunsttechnik und Konservierung) johtajan virasta eläkkeelle siirtynyt puukuvanveiston ja polykromian huippuasiantuntija. Germanische Nationalmuseum on Saksan suurin kulttuurihistoriallinen museo japelkästään sen veistoskokoelmaan kuuluu noin 3000 objektia. Germanische Nationalmuseum tunnetaan uraauurtavasta työstä teknisen taidehistorian alalla.[3] Museon ajankohtainen hanke on vuosina 2013 – 2016 toteutettava saksalaisen myöhäiskeskiaikaisen taiteen tutkimusprojekti. Alkujaan balttilaistaustainen von Ulmann on viettänyt Virossa pitkiä ajanjaksoja 1990-luvun alusta lähtien. Hän johti vuosina 1992–2008 Tallinnan tuomiokirkon hautajaisvaakunakokoelman tutkimus- ja konservointiprojektia. Kokoelma on yksi Euroopan suurimmista. Von Ullmanin työviikon pituinen vierailu ja panostus Rode-projektiin oli ja on keskiajan taiteen tutkijoille ja konservaattoreille tärkeä tilaisuus “ottaa koppi” valtavasta määrästä kokemusperäistä tietoa ja taitoa, sekä mahdollisuus myös saada nauttia von Ulmannin innostavista luennoista ja valoisasta persoonasta.

Luentosarjan kahtena viimeisenä päivänä oli mahdollisuus kuulla myös Nikolai Bregmania, joka on Venäjän restauroinnin tutkimuslaitoksen (Russian Research Institute of Restoration) johtava konservaattori. Bregman johti Rode -alttarin konservointia Moskovassa vuosina 1978–1992. Viron itsenäistymisen myötä syntynyt uusi poliittinen tilanne johti konservoinnin keskeytymiseen, mikä näkyy dramaattisena efektinä alttarikaapin veistoksissa: Osa tai osia veistoksista on edelleen mustan lian peitossa toisaalla värien ja kultauksen taas loistaessa kirkkaina. Bregmanin vierailu ja kahden eri tutkimus- ja konservointikulttuuria edustavan erikoisasiantuntijan kohtaaminen tulkin välityksellä kommunikoiden ja Rode-alttarin äärellä oli konservointityön nyt uudelleen käynnistyessä symbolisesti merkittävä tapahtuma. Hilkka Hiiopia lainaten, Bregmanin käynti demystifioi neuvostoaikaista konservointia, johon on liittynyt monia legendoja. Neuvostoliitossa tehdyn konservointityön ja dokumentaation korkea taso on kuitenkin ollut tiedossa. Tutkimusaineisto on edelleen suurelta osin Moskovassa, mutta tärkeiltä osin Tallinnassa. Von Ulmannin aamupäiväluennot Eesti Kunstiakadeemian tiloissa käsittelivät konservointiin liittyvien eettisten ja käytännöllisten tavoitteiden lisäksi keskiaikaista kuvanveistotekniikkaa ja sen historiallista kontekstia, veistosten polykromiaa ja applikaatioita, Tallinnan tuomiokirkon hautajaisvaakunoiden funktiota ja ikonografiaa sekä Bernt Notken työpajan tuotantoa. Puukuvanveistotekniikkaa käsittelevät luennot pohjautuivat von Ulmannin julkaisuun Bildhauertechnik des Spätmittelalters und der Frührenaissance, josta on muodostunut yksi alansa klassikoista.[5] Von Ulmann käsittelee kirjassaan Alppien pohjoispuolisen kuvanveistoperinteen suhdetta Leonardon ja Albertin kuvanveistoon liittyviin teknisiin innovaatioihin ja teorioihin. Von Ulmannin tutkimuksen lähteitä ovat olleet renessanssin traktaattien ohella erilaiset kuvanveistoon ja sen tekijöihin ja tekniikkaan liittyvät kirjalliset viittaukset sekä varhainen graafinen kuvitustaide. Tutkimuksen tärkeimpiä lähteitä ovat kuitenkin olleet itse veistokset ja niissä havaitut valmistustekniset piirteet.

Von Ulmann on paneutunut myös veiston jälkeen tapahtuvien työvaiheiden tutkimukseen. Hänen erityisen kiinnostuksensa kohteena ovat olleet polykromian alle, yhteyteen tai päälle lisätyt, eri materiaaleista valmistetut osat, (applikaatiot). Tämäntyyppisen sekatekniikan (mixed-media) ja applikaatioiden laaja ja systemaattinen käyttö on von Ulmannin mukaan erityisesti Bernt Notken työpajan tuotannolle ominaista, mutta osa vanhaa perinnettä. Luentoabstraktien perusteella arvioiden voidaan sanoa, että loppuviikon hautajaisvaakunoita käsittelevät luennot nivoutuivat mielenkiintoisesti tähän aihepiiriin: Veistoksiin lisätyt osat ja materiaalit – kuten sarvi, luu, pergamentti, paperi, tekstiili – rinnastuvat keskiajalla valmistettujen vaakunoiden koristeluun ja siinä käytettyihin, hajoaviin ja häviäviin luonnonmateriaaleihin (vrt. efemeraalinen taide). Koska erilaisten materiaalien lisääminen ei von Ulmannin mukaan kuulu selkeästi kuvanveiston tai maalaustyön alueille, kyseenalaistaa hän mm. Notke-tutkimuksen yhteydessä yleensä esitetyn ajatuksen kuvanveistäjän ja maalaarin tiukista tehtävärajauksista ammattikuntasäännöissä. Keskiajan kuvanveistotaidetta vaivaa joskus aneemisuus: Värit ovat hävinneet, hopeapinnat ovat mustuneet ja korukivet pudonneet. Museokävijän on vaikea kuvitella, millaisia visuaalisia tehokeinoja keskiajan taiteessa on käytetty. Yksi von Ulmannin luento käsitteli Institut für Kunsttechnik und Konservierung ja Hochschule Ansbachin yhteistyönä toteutettua projektia, joka pyrki etsimään ratkaisua em. problematiikkaan yhden yksittäisen veistoksen polykromian virtuaalisen rekonstruoimisen avulla. Tutkimuksen kohteeksi valittiin Pyhää Yrjöä ja lohikäärmettä esittävä relikvaarioveistos museon kokoelmista (Praha n.1365, k. 185 cm).[6] Taitavasti toteutetun polykromian ja kultauksen lisäksi veistokseen on ollut kiinnitettynä eri ammattikuntien piirissä tuotettuja, valmiita esineitä, kuten erilaisia kullattuja heloja ja suuri vuorikristalli. Nämä polykromian päälle lisätyt ns. applikaatiot ovat vain osittain säilyneet. Projektin tavoitteena oli tuoda esiin vaurioituneen veistoksen alkuperäinen loisto ja merkitys pyhiinvaelluskohteena.

Museossa toteutetun teknisen tutkimuksen jälkeen puuveistos laserskannattiin eli laserkeilattiin. Skannauksen tuloksena saatu melko karkea malli viimeisteltiin käsin, jotta veistoksen hienot yksityiskohdat saatiin esiin. Lopputulos osoitti, että veistoksessa on pyritty imitoimaan aikakautensa korkeatasoisinta kultasepäntyötä. Ritariasuisen Yrjön rintaan upotettu vuorikristalli rekonstruoitiin “täydelliseksi” samalta aikakaudelta olevan venetsialaisen relikvaarionkristallin mukaan. Rekonstruktion avulla pystyttiin kuvaamaan myös esim. lohikäärmeen nahan emalointia jäljittelevä, metallinhohtoinen lysteriväri. Veistoksen lukuisista vaiheista koostuvaa valmistusprosessia on voitu havainnollistaa aivan uudella tavalla. Tulokset tullaan julkaisemaan e-kirjana. Viron konservaattorikoulutus on nuorta. Hilkka Hiiopin mukaan ennen Viron itsenäistymistä konservaattorit opiskelivat melkein yksinomaan Leningradissa, mutta vuoden 1991 jälkeen yhteydet itään katkesivat lähes dramaattisesti. Nuoret alkoivat hakeutua koulutukseen mm. Saksaan ja Italiaan. Eesti Kunstiakadeemian konservointi- ja restaurointikoulutusta tarjoava osasto (Muinsuskaitse ja restaureerimise osakond) perustettiin kymmenisen vuotta sitten. Osaston johtaja, dekaani Anneli Randla on toinen Rode-hankkeen johtajista. Opiskelua on mahdollista jatkaa tohtorintutkintoon saakka toisin kuin Suomessa, jossa ylemmän ammattikorkeakoulututkinnon suorittaneet konservaattorit joutuvat siirtymään yliopistoihin, yleensä taidehistorian tai museologian jatko-opiskelijoiksi. Marraskuisen Rode-workshopin tarkoituksena oli tarjota taideakatemian jatko-opiskelijoille mahdollisuus tutustua polykromiaveistosten tutkimukseen ja siinä käytettäviin teknisiin apuvälineisiin. Hilkka Hiiopin mukaan Rode-hankkeessa pyritään kartoittamaan ja hyödyntämään kaikki Virossa saatavilla oleva, taiteentutkimukseen soveltuva teknologia: Menetelmien toivelistalla ovat erilaiset mikroskooppianalyysit (väri- ja sideaineiden analyysi), dendrokronologiset analyysit (puumateriaalin alkuperä, myöhemmin lisättyjen veistosten iänmääritys), XRF-analyysit (epäorgaanisen pigmentin alkuaineiden määritys) sekä mm. röntgenkuvaus, laserskannaus ja RTI-kuvaus (RTI = Reflectance Transformation Imaging). RTI-kuvaustekniikalla esineen pinnasta saadaan tarkkaa kuvaa, jolloin esim. materiaalin työstämisessä syntyneet jäljet saadaan näkyviin. Menetelmistä suositaan sellaisia, jotka eivät eivät vahingoita tutkimuskohdetta (= nondestruktiiviset menetelmät). Yhteistyökumppaneita hankkeen teknisessä toteutuksessa ovat mm. Viron ympäristötutkimuksen keskus (Eesti Keskkonnauuringute Keskus EKUK) ja Tarton yliopiston kemiantutkimuksen laitos. Veistoksessa näkyvät vauriot voidaan dokumentoida esimerkiksi kosketusnäytölle avautuvan kuvan päälle piirtämällä. Dokumentointi tallentuu välittömästi Kumun kokoelmahallintaohjelmaan.

Rode-projektilla pyritään myös lisäämään alttarikaapin tunnettuutta yhtenä Viron kiinnostavimmista taide-esineistä mm. uuden näyttelyteknologian ja aktiivisen museopedagogisen ohjelman avulla. Hilkka Hiiopin mukaan keskiajan taide on Virossa edelleen suurelle yleisölle melko tuntematonta. Tilanne on siis aikalailla sama kuin Suomessa, vaikka keskiajan taidetta on meillä tälläkin hetkellä esillä niin pienissä paikalliskirkoissamme kuin suurimmissa museoissamme, siten yleisövirtojen saavutettavissa. Nigulistessa yleisö voi hankkeen aikana seurata konservaattoreiden työskentelyä alttarikaapin taakse rakennetusta katsomosta käsin, lähityöskentelyä myös katsomon eteen sijoitetun näytön välityksellä. Kuorin pilarin viereen asetetun kosketusnäytön kautta voi perehtyä Rode-alttarikaapin ikonografiaan. Hankkeesta on valmisteilla myös kirja ja elokuva. Eesti Kunstimuuseumin sivuilla Rode-hanketta esitellään mm. työn edetessä kuvattavilla videoilla (linkit videoista koottu tämän artikkelin loppuun). Hankkeelle perustetaan blogi ja facebook-tili, jotka mahdollistavat hankkeen tiiviin seuraamisen ja siihen osallistumisen. Seuraava Rode-aiheinen luentosarja ja workshop järjestetään ensi keväänä. Alustavan suunnitelman mukaan se tulee keskittymään valokuvadokumetointimenetelmien testaamiseen ja soveltamiseen Rode-alttarikaapin tutkimuksessa. Erilaisiin tutkimus- ja konservointiteemoihin liittyvää seminaarisarjaa pyritään jatkamaan lukukausittain aina vuoteen 2015, jolloin Tallinnassa järjestetään kansainvälinen konferenssi. Konferenssin aiheita ovat Hilkka Hiiopin esittämän alustavan suunnitelman mukaan mm. myöhäiskeskiajan pohjoissaksalaisiin veistoksiin ja alttarikaappeihin sekä niiden polykromiaan liittyvä taidehistoriallinen ja tekninen tutkimus sekä konservointihistoria eettisine ja metodologisine näkökulmineen (“East versus West”). Konferenssin tulokset tullaan julkaisemaan kirjana. Marraskuinen seminaariviikko oli avoin myös suomalaisille taidehistorian tutkijoille, konservaattoreille ja jatko-opiskelijoille, mutta ehkä vähäisen viestinnän vuoksi edustin yksin Suomea. Keskiajan kuvanveistoa tutkitaan Suomessa edelleen melko vähän. Veistosten valmistustekniikkaan liittyvä kirjallisuus on pääosin saksankielistä, mikä saattaa nostaa kynnystä aihepiirin ja näkökulman valinnalle opiskeluvaiheessa. Tärkeää kuitenkin olisi huomata teknisen taidehistorian mahdollisuudet keskiaikaisen taiteen tutkimuksessa ja pyrkiä hyödyntämään niitä mahdollisuuksia ja erityisesti osaamista, joita Suomessakin tällä taiteentutkimuksen osa-alueella on – upeista tutkimuskohteista puhumattakaan.
New Materialisms IV Ontology, Aesthetics, Movement -konferenssi kokosi Turun yliopiston Sirkkalan kasarmille 16.–17. toukokuuta 2013 runsaasti humanististen alojen tutkijoita, filosofeja, taiteellisen tutkimuksen tekijöitä, opiskelijoita ja muita aiheesta kiinnostuneita. Taidehistorioitsija Katve-Kaisa Kontturi, musiikkitieteilijä ja mediatutkija Milla Tiainen sekä media- ja elokuvatutkija Ilona Hongisto olivat koordinoineet tapahtuman, jonka osana järjestettiin myös Estelle Barrettin ja Barbara Boltin Carnal Knowledge: Towards a ‘New Materialism’ through the Arts -kirjan julkistamistilaisuus.[1] Konferenssi oli toinen Rethinking Art Studies (REARS) – sekä neljäs kansainvälisessä uusmaterialismi-sarjassa. Konferenssi pyrki laajentamaan uusmaterialistista diskurssia eri tieteenalojen tuomien näkökulmien kautta. Konferenssissa keskityttiin kolmeen uusmaterialismille keskeiseen käsitteeseen: liike, estetiikka ja ontologia. Järjestäjien määrittelyn mukaan liike viittaa materian liikkuvuuteen, tulemiseen sekä liikkeen kautta syntyvään eloisuuteen, joka voi tapahtua esimerkiksi ihmisten välisessä vuorovaikutuksessa. Estetiikka puolestaan assosioituu esimerkiksi aistimiseen, affektiin tai siihen, miten tunteet ovat osa politiikkaa. Uusmaterialisteille ontologia eli olemisen laadun tutkiminen edellyttää paneutumista esimerkiksi luonnon ja kulttuurin välisiin kytköksiin. Tässä raportissa keskityn pohtimaan konferenssin tarjoamia käsityksiä ihmisen, kulttuurin ja luonnon sekä maailman ja aistihavaintojen suhteista. Uusmaterialismi-termi viittaa uusimpiin materialismin kehityksiin. Politiikan tutkijoiden Diana Coolen ja Samatha Frostin mukaan materialismi tieteenä on lähtöisin modernin luonnontieteen kehityksestä kuten Newtonin fysiikasta.[2] Materialistiset teoriat ovat 1600-luvulta alkaen pohtineet objektin ominaisuuksia, materian toimijuutta ja itse aineen materialisoitumisen prosessia. Materiaalisuus katsotaan keskeiseksi osaksi ihmisyyttä ja maailmaa. Materian elävyyden painottaminen liittyy Coolen ja Frostin mukaan myös vitalismiin. Vitalistisessa näkemyksessä materian ominaisuudet muuttuvat ulkoisen tekijän entelechyn eli elämänvoiman kautta. Yhteiskuntateoreetikko Jane Bennettille englannin kielen termi entelechy tarkoittaa vitaalisuutta, joka virtaa kaikkien elävien vartaloiden läpi saattaen ne toimimaan.[3] Termi on peräisin kokeelliselta biologilta, vitalisti Hans Drieschiltä (1867–1941). Drieschin mukaan vitaalisuutta ei voi personifoida yksittäiseen henkilöön vaan se virtaa kaikissa elollisissa.[4] Uusmaterialistit näkevät materiaalisuuden aktiivisena vitaalisuutena ja materian toimintana. He kuitenkin hylkäävät vitalistisen jaon elottomaan ja elävään materiaaliin; vitaalisuutta on jopa ei-elävässä materiassa kuten kivissä. Jane Bennettin (2010) määrittelemä vitaalinen materiaalisuus on ihmisten ja ei-inhimillisen materian yhteistä vaikutusta asioiden muotoutumiseen.[5] Materiaalisen kokemuksen taso ja diskursiivinen eli tekstimuotoisen ymmärtämisen taso sekoittuvat välttämättä toisiinsa. Konferenssin seitsemässätoista paneelisessiossa puheenvuorot ottivat laajasti kantaa uusmaterialismiin esimerkiksi taideteorian, mediatutkimuksen, feministisen filosofian, sosiologian, sukupuolitutkimuksen ja ympäristötutkimuksen aloilla. Keynote-puhujina olivat kansainvälisesti arvostetut taiteilija ja taideteoreetikko Barbara Bolt, taiteentutkija Estelle Barrett, mediatutkija Patricia Pisters, elokuvatutkija Jukka Sihvonen sekä feministiteoreetikot Iris van der Tuin ja Cecilia Åsberg.

Barbara Bolt korosti esitelmässään aistillisuuden ja materiaalisuuden suhteita. Hänen mukaansa  postmodernismin tuoma tekstikeskeisyys ja kielellistäminen ovat jättäneet varjoonsa taiteelle keskeisen materiaalisuuden. Bolt välitti australialaisen taiteilijan Arthur Russelin ajatuksen piirustuksen omasta elämästä. Russelin mukaan piirustukset pystyvät luomaan maailmaan jotain ei-kuviteltua, joka on ”tosi elämälle”. Boltin puheenvuoron tarkoituksena oli osoittaa, kuinka taide voidaan passiivisen kuva-objektin sijaan ymmärtää ‘todeksi’ suhteessa elämään. Hän paneutui asioihin, joista formaali kuva-analyysi on ollut kiinnostunut ja käytti esimerkkeinä maalauksen ja piirustuksen sisältämiä rytmejä, jotka syntyvät värien, viivojen ja sommittelun kautta. Katsoja voi aistia välittömämmin maailman liikkeen näissä tekemisen rytmeissä. Konferenssin toinen keynote-puhuja Estelle Barrett pohti, miten ontologia ja epistemologia voitaisiin tuoda yhteen määritellessä kulttuurin muodostamisessa keskeisiä materiaalisia liikkeitä ja tietämistä. Hän ehdotti, että taidetta tutkittaessa, esimerkiksi esteettisen kokemuksen kautta, yksilön historia, biologia, kulttuurinen ja materiaalinen maailma voidaan nähdä prosesseina. Barrettin mukaan biologisen sekä sosiaalisen itsen ja materiaalisen maailman välillä tapahtuu jatkuvaa liikettä, jonka hän tiivisti käsitteeksi ”performatiivinen tiedon tuottaminen”. Yksi tärkeä teema, jonka konferenssin paneelisessiot nostivat esille oli taiteellisen tutkimuksen kautta ilmenevä kysymys ihmisen ja ei-inhimillisen luonnon tasa-arvosta ja vuorovaikutuksesta. Becomings of text, matter and nature -työryhmässä esitystaiteen ja -teorian professori Annette Arlander sekä luovan kirjoittamisen tutkija Suzi Hayes korostivat luontohavainnon osuutta taiteellisen prosessin merkityksen muodostuksessa.

Material processes, artistic practices -työryhmässä Danielle Boutet esitteli musiikin säveltämiseensä pohjautuvan tutkimuksen tietoa etsivänä hermeneuttisena prosessina. Boutet tutkii taiteellisen kokemuksen laatua, joka koostuu hänen mukaansa avautuneesta tietoisuudesta ja tarkoituksellisista mielensisäisistä tapahtumista, joilla on intentio tulla taiteeksi. Boutet ehdotti, että tämä taiteen intentionaalisuus on jo itsessään tietoisuutta. Boutetin esitelmä kulki ihmismielen havaintokyvyn ja olemisen tiloissa, joissa hermeneutiikka, fenomenologia ja taide risteilivät. Boutet tarkasteli taiteen tiedon laatua ja taiteellista prosessia itsen ymmärtämisen metodina. Boutet määritti taiteellisen kokemuksen sisäiseksi ja kuvitteelliseksi Sufi-mystiikasta lainatun Mundus Imaginalis -käsitteen kautta. Mielikuvitusmaailma on Boutetin mukaan havainnon, toiminnan, ajatusten, tunteiden ja korkeamman tason mielikuvituksen yhdistelmä. Herkentynyt tietoisuus on Boutetille yhtä kuin valoisuus ja tarkoituksellisuus, jonka hän määrittää myös esteettisenä ja fenomenologisena todellisuuden tarkkailuna. Taiteen intentionaalinen tarkoituksellisuus jäsentää todellisuutta sekä kuvitteellista maailmaa.

Annette Arlanderin ja Suzi Hayesin esittelemissä tutkimuksissa luontohavaintoa käytetään tilana, joka kielellistyy taiteen kautta: taiteessa muodostetaan omia merkitystasoja luonnon kautta. Tämän voi käsittää myös Boutetin mainitsemana taiteellisena tilana. Taiteen kautta resonoituu tunteita, jotka ovat yhteydessä ei-inhimilliseen luontoon.

Arlanderin keskeinen tutkimuksen kohde on katajan todellisuus elävänä olentona ja agenttina eli toimijana suhteessa muiden elävien olentojen vitaalisuuteen. Kasvien liike tapahtuu eri tasoilla kuin nisäkkäiden, mutta se on liikettä joka tapauksessa. Arlanderin katajan kanssa esiintyminen tuottaa erityisen luontokokemuksen, joka rikkoo ennakko-oletuksia luonnosta. Arlander rakensi keskustelun omasta performanssiesityksestään katajan kanssa kolmen uusvitalistisen teoreetikon ajattelun kautta. Yksi niistä oli Jane Bennettin näkemys, jonka mukaan on esimerkiksi väärin kieltää ei-inhimillisten olioiden vitaalisuus.[7] Theresa Brennan puolestaan ehdottaa ei-elollisella ympäristöllä olevan erilaisia vaikutuksia ihmisen psyykeen.[8] Kolmas teoreetikko, David Abram, suosii inhimillistämis-menetelmää (engl. anthropomorphization) eli luonnon kanssa animistiseen tapaan puhelemista keinona muodostaa yhteys luontoon.[9] Arlander pohti edellisiin viitaten, miten määritellä hänen performanssissa luomaansa suhde katajaan, jonka hän koki läheisemmäksi kuin esimerkiksi elottoman pöydän, vaikka molemmat ovat ei-inhimillisiä subjekti-objekteja. Yleisö innostui pohtimaan muun muassa viittaako Arlanderin performanssiesiintyminen katajan kanssa romantiikan luontokuvaan ja suomalaiseen kataja-mytologiaan. Arlanderin yrityksen kokea kataja voi nähdä keinona käsitellä vitalismin elämänvoimaa: aistia elämänvirtaa kasvin kanssa. Katajan kanssa esiintymisen voi nähdä myös tapana irtautua omista ihmis-affektiivisuuteen sitovista kulttuurisista vaikutuksista ja kokeilla toisenlaista olemista. Arlander seisoo performanssissaan silmät huivilla peitettynä katajan vieressä keräten aistiperäistä tietoa maailmasta. Katajan todellisuutta on mahdotonta tuntea perinpohjin. Siitä voi saada tietoa tarkkailemalla esimerkiksi katajaa ympäröivän luonnon elämää. Performanssin tallenteessa näkyy muun muassa katajan luona vierailevia merilintuja aukealla kallioperällä ja tuulen rytmittämää kasvillisuuden liikettä. Tallenne näyttää Tim Ingoldin sanoin säämaailmaa[10], jossa Arlanderin kanssa esiintynyt kataja elää. Katsoja voi tarkkailla ihmisen ja katajan välisen kokoonpanon visuaalista ilmentymistä.

Suzi Hayes esitteli luovan kirjoittamisprosessinsa yhteistyönä pilvien materiaalisuuden kanssa. Hän kuvaili tutkimuksensa vaikuttuneen aistimisen kielestä, jossa luonto operoi esteettisesti sekä käsitteellisesti tekijää ja tehtyä tekstiä. Kirjoittamisprosessissaan Hayes havainnoi pilviä eri puolilla maapalloa ottaen niistä esimerkiksi valokuvia. Tutkimuksessaan hän sitten kirjoittaa ihminen–ympäristö-diskurssia uusmaterialistisesta perspektiivistä, jossa ihmisiä ei mielletä maapallon tärkeimmäksi lajiksi. Pilvien liike vaikuttaa Hayesin mukaan tekstin muotoutumiseen. Keskeiseksi teoreettiseksi lähtökohdakseen Hayes määritteli vitaalisessa uusmaterialismissa usein viitatun Deleuzen ja Guattarin tulemisen käsitteen, joka tarkoittaa kokoonpanoon eli erinäisten vaikuttavien tekijöiden yhdistymään kuuluvissa elementeissä tapahtuvaa jatkuvaa liikettä ja muutosta.[11] Hayes määritteli tuottamansa posthumaanin sääkirjoituksen havaitsevana maailmallistaminen-prosessina (”wordling”). Tässä näkemyksessä luonto ja ihminen ovat jatkuvassa toisiinsa kietoutuneessa muutoksen prosessissa.

Boutetin, Arlanderin ja Hayesin tutkimuksissa taiteen tekoprosessi tuottaa tietoa luonnosta ja ihmisestä. Taideobjekti, taiteilija ja taidekokemus ovat osa tiedon tuottamista. Boutet, Arlander ja Hayes tutkivat taiteen keinoin ihmisen ja ympäristön kohtaamisia, oma ihmisvartalo fenomenologisena ja hermeneuttisena tutkimusinstrumenttinaan. Luonto kuten pilvet tai kataja ovat tutkimusprosessin tekijöitä tässä ympäristöön paikantumisessa. Tutkimukset ovat yhtäaikaisesti sisälle katsovia ja mieltä tutkailevia ja ulospäin maailmaan suuntautuneita. Ehdotan, että niitä yhdistää mielenrauhan tavoitteleminen globaalin talouden ohjaaman kulttuurin kontekstissa. Näin taiteellinen diskurssi sijoitetaan luonnon suojaan. Nämä taiteelliset tutkimukset ehdottavat erilaisia tapoja olla vuorovaikutuksessa luonnon kanssa. Romantiikan ajan saksalaisen idealismin tapaan ne palaavat takaisin luonnon havaintomaailmaan, jonne ihmismieli paikannetaan.

Ihminen on kokemusten kasauma, joka esimerkiksi luontoa tarkkaillessaan käyttää muistivarastoaan itsen ja ympäristön tulkintaan. Fyysinen ja affektiivinen kehokokemus tulee mukaan tutkimukseen aistittaessa luonnon liikkuvaista olemusta eri tasoilta. Näin on esimerkiksi Tim Ingoldin ”säämaailmassa”, jossa luonto ja ihminen sekoittuvat toisiinsa.[12] Mainitsemani tutkimukset ymmärtävät itsen osana maailmankaikkeutta. Ne jatkavat ajan ja elämän tilassa taiteen kautta luotavaa ihmisenä olemisen ilmaisutapaa. Tutkimukset eivät osallistu ympäristöekologiseen ongelmanratkaisuun suoranaisesti. Mutta väittäisin, että ne liikkuvat silti samalla alueella. Voidaan kysyä, mitä ihmisolento antaa säämaailmalle. Jos katajan tehtävä on tuottaa hiilidioksidia, mitä ihminen voi antaa luonnolle? Ainakin hän voi pyrkiä miellyttävämpään vuorovaikutuskulttuuriin ottaen huomioon luonnon tekijyyden ja arvon osana yhteistä säämaailmaa.

Oletteko nähnyt Napolin kruunun kauneimman helmen, Isola di Caprin, kelluvan lahden vedessä? Aallot lyövät rikkaampiinkin rantoihin kuin sinun, kaunis saari, suloisemmin leyhyy tuuli Sorrenton lehdoissa ja Luonto jakelee runsaammin vehreää loistettaan Ischian kukkuloille kuin sinun kesäisille kallioillesi, mutta missään ei aurinko paista niin kuin se paistaa Caprilla, eikä missään lahdelma kimmellä niin hohtavan sinisenä kuin sinun kauniilla rannoillasi! — Täällä ruusujen ja ikivihreiden puiden alla uinuu nuoruuden unelma. Axel Munthe (1857-1949) kävi ensimmäisen kerran Caprilla 1876 ja seuraavan  kerran 1880. Lainaamani teksti on toiselta matkalta. Munthen elämäkerran kirjoittanut Bengt Jangfeldt ei suotta totea, että ylistyslaulu ei ollut Munthen vahvinta kirjallista aluetta, hän oli sekä pateettinen että monisanainen.

Capri on ainutkertaisen kaunis paikka maapallolla ja sen ihanuuden  olivat löytäneet jo muinaiset roomalaiset, mutta vasta Munthen 1929 julkaistu kirja, jonka suomalaiset tuntevat nimellä Huvila meren rannalla, teki saaresta kohteen, jonka “kaikki” haluavat kokea. Miksi?

Munthen tarina San Michelestä on Wikipedian mukaan käännetty ainakin 45 kielelle ja arvioitu yhdeksi 1900-luvun eniten luettuja kirjoja. Luin nyt J. Hollon suomennoksen seitsemännen painoksen niteen vuodelta 1949 päästyäni lopulta itse Villa Lanten ystävien matkalla  tutustumaan Munthen huvilaan.  Capri oli hehkeän alkukesän loistavassa auringonpaisteessa huikea esteettinen elämys, huvila lumoava, mutta Munthen kirjan lukeminen oli matkan jälkeen kummallinen kokemus. Itseään ihailevan kirjoittajan holtittomasti valuttama tarina pakotti miettimään, miten legendoja tehdään.  Mistä sankarit syntyvät? Luin kirjan ensimmäisen kerran joskus koululaisena ja liikutuin silloin syvästi tarinasta, kiehtovista paikoista, ennen muuta satumaisesta Caprista, mutta yhtä paljon kirjan kertojasta ja sankarista, tulisieluisesta ruotsalaisesta lääkäristä, joka teki rohkeasti kaikkensa lähimmäistensä puolesta, uhrasi terveytensä koleraan kuolevien napolilaisten, Ruotsin sairaalloisen kuningattaren ja pienten muuttolintujen pelastamiseksi. Lapsen lukukokemusta ei häirinnyt pieninkään ironian tai kritiikin häivä. Uskoin kirjan jokaisen sanan todeksi. Olin onnellinen ihmeellisestä tarinasta ja ihailin sankaria, joka voitti vaatimattomuutensa ja jakoi kirjoittamalla kokemuksensa meille kaikille.

Bengt Jangfeldtin tutkimus asemoi Munthen talon ja tarinan koruttoman  uskottavasti ns. reaalimaailmaan. Tutkimuksen kohde oli ihmisenä oli niin ristiriitainen lahjakkuus, että arvelisin monen tämän päivän lukijan mielellään tarttuvan ensin tutkimukseen ja vasta sen jälkeen Munthen tunteita kuohuvaan tarinaan.

Jangfeldt selvittää, että Munthe osti 1895 vanhalta puusepältä, Vincenzo Alberinolta pienen talon Anacaprin Capodimontesta, vuoren harjalta, 325 metriä sataman yläpuolelta ja kreivi Papengouthilta viereisen kappelin ja muutamia maatilkkuja Ferraron suvulta rajanaapuristaan. Munthen ostaman viinitarhan alueella oli keisari Tiberiuksen huvilan jäänteitä. Tiberius hallitsi Rooman valtakuntaa Caprilta 26-37 AD.

Kun Munthe kunnosti viinitarhaansa, hän kirjoitti ystäville “kaivaneensa esiin pari huonetta, joissa on hienonhieno mosaiikkilattia ja freskoja, jotka ovat yhtä upeita kuin Pompeijissa – sekä marmorilattioita, joilla keisarilliset jalat ovat astelleet”. Kaivauksissa oli paljastunut myös kreikkalaisia kolikoita ja marmorifragmentteja.

Rakennustyöt saavat Munthen kirjassa satumaisen kuvauksen:

    —Yksikään työtoverini ei osannut lukea eikä kirjoittaa, kukaan heistä ei ollut koskaan rakentanut mitään muuta kuin talonpoikaistaloja, jotka olivat kaikki jokseenkin samanlaisia. Mutta mastro Nicola, samoinkuin hänen esi-isänsä lukemattomissa sukupolvissa, tiesi, miten holvikaari rakennetaan, sen taidon he olivat oppineet roomalaisilta. He tiesivät, että minun talostani tulisi aivan toisenlainen kuin mikään niistä, joita he olivat ennen nähneet, ja asia kiinnosti heitä kaikkia mitä suurimmassa määrässä.  Kukaan ei toistaiseksi tietänyt, millainen siitä tulisi, enkä minäkään sitä tietänyt.  Meillä ei ollut mitään muuta ohjetta kuin puutteellinen luonnos, jonka olin itse piirtänyt hiilenpalasella valkoiseen puutarhanmuuriin.  Minä en osaa ollenkaan piirtää, se oli kuin lapsen tekemä. (s. 285)

Munthe ei mainitse apua, jota hän sai monitaitoiselta ystävältään Aristide Sartoriolta, joka oli maalari, graafikko, arkkitehti ja kuvanveistäjä.

Sitten kirjassa seuraa näynomainen kuvaus loggian, pergolan, atriumin ja suuren terassin sommitelmasta sellaisena kuin sen nyt kohtaamme. Maiseman vahva haltuunotto on vaikuttava. Mastro Vincenzon talosta ja puusepäntyöhuoneesta rakentui vähitellen Munthen koti. Hän kirjoitti, että raadettuaan keskeytyksettä viisi pitkää kesää auringonnoususta auringonlaskuun San Michele oli enemmän tai vähemmän valmis. Jangfelt laskee työn lähteidenkin mukaan kestäneen viisi vuotta ja maksaneen paljon. Hän selittää kuitenkin, että Munthelle tilanne oli normaali, tämä oli aina rahapulassa, mutta rahaa tuli myös aina mystisistä lähteistä.  Vanha tukija, kiitollinen potilas tai rakastunut ihailijatar löytyi aina tarvittaessa hoitamaan tohtorin rahahuolet.

Anna Kortelaisen kirja Levoton nainen, hysterian kulttuurihistoriaa avaa Munthen lääkärintyön merkillistä kontekstia. Salpetrièren sairaalan yksinvaltias professori, Jean-Martin Charcot (1825-1893) oli nuorelle Munthelle tärkeä opettaja Pariisissa, vaikka välit myöhemmin katkesivat ilmeisesti siksi, ettei tämä oppilas hyväksynyt “neuroosien Napoleonin” häikäilemätöntä potilasteatteria. Munthen suggestiivinen ote potilaisiinsa ja hänen huomattavat kykynsä hypnotisoijana tulevat kuitenkin Kortelaisen kirjassa vakuuttavasti ilmi – ehkä ne jopa jossain määrin selittävät myös hänen menestysromaaninsa taidokasta viettelevyyttä.

Valmiin huvilan kuvaus on kirjassa yksityiskohtainen:

    Talo oli pieni ja huoneita oli vähän, mutta siellä oli paljon loggioita, pergoloita ja terasseja, joilta näki auringon, meren ja pilvet – sielu tarvitsee enemmän tilaa kuin ruumis. Vähän huonekaluja huoneissa, mutta se, mitä niissä oli, oli sellaista, ettei sitä voida ostaa vain rahalla. Ei mitään joutavaa, ei mitään epäkaunista, ei mitään koru- ja rihkamatavaraa. Muutamia primitiivisiä maalauksia, eräs Dürerin etsaus ja kreikkalainen korkokuva valkoiseksi kalkitulla seinällä. Pari vanhaa persialaista mattoa mosaiikkilattialla, muutamia kirjoja pöydillä, kaikkialla kukkia kimaltelevissa faenzalaisissa ja urbinolaisissa maljakoissa.  Villa d’Estestä tuodut sypressit, jotka reunustivat kappeliin johtavaa polkua, olivat jo komeita puita, maailman jaloimpia puita. Pieni kappeli, josta kotini on saanut nimensä, oli vihdoin omani. Se oli oleva kirjastohuoneeni. Valkoisilla seinillä vanhoja kuorituoleja, keskellä suuri 1600-luvulla tehty refektoriopöydä täynnä kirjoja ja terrakottafragmentteja. Uurretun pylvään päällä oli valtava basalttinen Horus suurin kaikista näkemistäni. Sen oli tuonut faraoiden maasta joku roomalainen kokoilija, ehkä Tiberius itse. Kirjoituspöydän yläpuolella seinältä katseli minua neljännellä vuosisadalla ennen Kristusta Paroksen marmorista veistetty suuri Medusanpää.— (s. 366).

Huvila meren rannalla antaa mielikuvituksellisia selityksiä antiikkiesineiden alkuperästä. Ne ovat osa myyttiä, jonka Axel Munthe punoi huvilansa ympärille. Munthe nautti saadessaan puhua palturia kokoelmistaan. Arkeologi Amedeo Maiurille hän kuitenkin myönsi, että suurin osa esineistä oli peräisin Rooman ja Napolin antiikkikauppiailta. Asia selviää jopa Villa San Michelen arkistossa säilytetyistä kuiteista. Munthe ei salannut kaikilta sitäkään, että oli teettänyt osan veistoksista vanhojen patsaiden jäljennöksinä. Talon omistaminen ei pitänyt ensin Munthea paikoillaan. Hän purjehti jatkuvasti lähiympäristössä ja vieraili korkea-arvoisten potilaidensa luona Englannissa ja Skotlannissa.

Keväällä 1901 Munthe jätti kokonaan Rooman ja siirtyi Caprille. Potilaat ja seurapiirielämä olivat vieneet hänen voimansa. Huvilan valo oli kuitenkin liikaa Munthen silmille. 1902 hän osti keskiaikaisen tornin Torre di Materitan, joka sijaitsi kauniilla paikalla länteen antavassa rinteessä. Siellä Munthe oli suojassa aamupäivän kirkkaalta valolta. Kirjassa hän lausuu pateettiset jäähyväiset unelmalleen: “Minä olen taistellut taisteluni ja olen joutunut häviölle. Minun on täytynyt lähteä pois San Michelestä, elämäni päämäärästä.—” (s. 422)

Tässä yhteydessä ei ole tarpeen selittää, miten Munthen maa- ja kiinteisöomaisuus vaiheittain laajeni Caprilla.  Kun keskitytään kysymykseen, mikä tämä ihmeellinen huvila oli ja on, tuntuu kirjailija Henry Jamesin kiitoskirje yhden päivän vierailun jälkeen osuvan asian ytimeen:

    - Mielikuvituksellisin yhdistelmä kauneutta, runollisuutta ja hyödyttömyyttä, jonka milloinkaan olen nähnyt kasattuna yhteen paikkaan. — Jos se, mikä näin äärettömän kärsivällisyyden, intohimon, työn, hyvän maun avulla oli saavutettu, oli ikään kuin täyttymys vanhalle unelmalle Italiasta, jotakin joka monien viivytysten jälkeen viimein täydellistyy, niin eikö silloin vala siihen ole hurskaasti vannottu ja siemen hellästi idätetty juuri Ultima Thulessa? Pohjoisten maiden taiteilijoiden unelmia ja kokemuksia Italiasta on viime aikoina tutkittu ansiokkaasti ja eri aikoina kirjoitettuja piirrettyjä matkapäiväkirjoja on julkaistu monilla kielillä. Välimeren rantojen valo ja historia ovat aina olleet pohjoisen sivistyneistölle yhteisen Euroopan konkreettinen ja myyttinen ydin.  Silloin, kun matkustaminen oli vaikeaa, vain varakkaimpien sukujen jäsenet, ansioituneet taiteilijat ja taideakatemioiden parhaat oppilaat pääsivät täydentämään sivistystään kulttuurin kehtoon.

Ensimmäisen maailmansodan kauhujen jälkeisessä Euroopassa rajojen aukeaminen käynnisti Italian ja Kreikan matkojen uuden aallon, joka vaikutti syvästi ja laajasti Pohjolan visuaaliseen kulttuuriiin.  Arkkitehdit löysivät vanhojen planssikirjojen ja monumenttien tilalle Italian pikkukaupunkien ja maaseudun architettura minoren, polveilevien maisemien lempeän kauneuden, jonka mittakaava sopi pehmentämään pohjoista rakentamista. Taidemaalarit tarttuivat uudella vapaudella entistä henkilökohtaisemmin Välimeren seudun maisemiin ja valoon.

1900-luvun arkkitehtien ja taiteilijoiden Italia oli perinjuurin toisenlainen kuin aikaisempien sukupolvien. Historiakäsitys muuttui modernisoituvassa maailmassa nopeasti, mutta Italian kulttuuri edusti pitkään historian parhaita ja kestävimpiä kauneusarvoja, joiden pohjalta uuden maailman arkkitehtuuria ja kuvataidetta lähdettiin kehittämään. Modernismin murroksen jyrkkyyttä on pitkään liioiteltu taidehistorian yleisesityksissä, rakennettu dramaattista tarinaa radikaaleimpien uusien mestareiden ohjelmakirjoituksien ja monumenttien pohjalta sen sijaan, että olisi katsottu laajemmin rakennettuja maisemia.

Axel Munthen Villa San Michele on tämän vaiheen vahva monumentti, vaatimattomista oloista kansainvälisen eliitin hovilääkäriksi nousseen ruotsalaisen miehen unelma ja käsitys siitä, mikä Italiassa ja Euroopassa on kauneinta. Pakkomielteenomaisella ja häikäilemättömällä perfektionismilla toteutettu huvila on täynnä antiikin historiaa, autenttista, kopioitua ja keksittyä.  Se on kokonaistaideteos, joka suvereenisti ottaa paikkansa ylimaallisen kauniissa luonnonmaisemassa. Munthen huvilastaan kirjoittama kirja on ennen muuta kertomus siitä, miten kiihkeä esteetikko, lahjakas ja kunnianhimoinen originelli itse aikansa kauneusarvot ja oman elämänsä koki.

Oliko André Malraux (1901-1976) vallanhaluinen törttö vai omintakeinen ja edistyksellinen taidehistorian uudistaja? Seikkailullinen intellektuelli vai ”tunteiden byrokraatti”[1]? Uskomatonta kyllä, näiden idiotismeilta tuntuvien kysymyksenasettelujen ympärille rakentuu Georges Didi-Hubermanin (s. 1953) tuorein teos L’Album de l’art à l’époque du ”musée imaginaire” [”Taidealbumi ’imaginäärisen museon’ aikakaudella”][2]. Asetelman yksioikoisuudesta huolimatta sen onnistuu porautua harvinaisen syvälle esseistisen taidehistoriakirjoittamisen – jota Didi-Huberman itsekin edustaa – metodiikkaa koskeviin kysymyksiin. Kirjan otsikkoa ei voi täsmällisyydestä syyttää. Vaikka Didi-Huberman kuinka tekee syvällisiä analyyseja Malraux’n kirjojen sisällöstä, on teoksen lukijalle silti hyvin nopeasti selvää, ettei sen ensisijaisena kohteena ei ole ”imaginäärinen museo” (Karkeasti ottaen: Malraux’n ajatus toisinnettavuuden aikakauden luomasta koko ihmiskunnan taiteellisen perinnön kokonaisuudesta ja mahdollisuuksista tarkastella sitä ylihistoriallisella tasolla, ns. ”seinättömän museon” tilassa), eikä varsinaisesti sen paremmin ”taidealbumikaan”, vaan Malraux’n henkilöhahmo. Panthéoniin haudattu Charles de Gaullen pitkäaikainen kulttuuriministeri onkin 1950-luvulta lähtien onnistunut säilyttämään paikkansa yhtenä ranskalaisen kulttuurin monimielisimmistä isähahmoista, jonka haamu kummittelee kulttuurista luoduissa tulkinnoissa kautta linjan. Taustaa vasten voidaan hyvin ymmärtää, ettei Didi-Hubermaninkaan suhde tämänkertaiseen tutkimuskohteeseensa ole helppo: Malraux’lla ja Didi-Hubermanilla on töiden esseistisen muodon lisäksi yhteistä myös se, että he kumpikin ovat kallellaan taideteosten ja taidehistorian kulun filosofispainotteiseen tulkintaan kuitenkaan juuri koskaan lipsahtamatta puhtaan estetiikan alueelle. Lisäksi Didi-Huberman on huomattavalla tavalla jatkanut töissään niiden intellektuaalisten teemojen ylläpitämistä ja edelleenkehittämistä, jotka hallitsivat myös pariisilaisen taidefilosofian keskusteluja juuri sinä ajanjaksona jolloin Malraux siinä eli ja vaikutti. Tosin  omalaatuisesta poststrukturalistisesta näkökulmastaan tulkintojaan esittävä Didi-Huberman asettuu monessa mielessä myös melko sovittamattomaan asemaan Malraux’n edustamien ajatushorisonttien kanssa.

Vaikka tässä vaiheessa lienee jo selvää, että Didi-Hubermanin suhde kohteeseensa on hyvin kriittinen, ei hän missään vaiheessa pyri kiistämään, etteivätkö Malraux’n 1940-luvun lopulta aina 1970-luvulle asti työstämät taidehistoriatekstit (pääosin La psychologie de l’art / Les voix du silence -nimillä kulkeviin koosteisiin kuuluvat) muodostaisi aikakautensa ranskalaisen taidehistorian vaikuttavimman ja vakuuttavimman kokonaisuuden. Itse asiassa tämä nousee koko kirjan pääaiheeksi siinä mielessä, jossa se antaa samalla Didi-Hubermanille oikeudet kritisoida niitä niiden vakuuttavuuden pohjalta: kehämäisistä, lähes hermeettisistä päättelyketjuista, jotka Malraux rakentaa sen ajatusketjun ympärille, jonka avulla hän pitää pystyssä romanttisessa mielessä kehiteltyä näkemystä taiteen ja luomisen ylihistoriallisesta luonteesta, josta todistamaan Malraux tuo kirjoissaan mitä lukuisimmat teokset maailman eri kolkilta. Malraux’n taidetta käsittelevien kirjojen kaksi näkyvintä piirrettä ovatkin takuulla niiden pseudofilosofinen kehämäinen argumentointi sekä sen sivussa massiivisella tavalla lukijan silmille tuotu niin kuvan ja tekstin kuin myös kuvien keskinäinen vuoropuhelu, joka on paikalla lähinnä vankistaakseen Malraux’n kuningasajatusta ”imaginäärisestä museosta”. Ehkä olennaisin kirjan nostamista metodisista ongelmista koskee Didi-Hubermanille rakasta ajatusta montaasista, jonka hän on perinyt osaksi 1900-luvun modernin kulttuurin analyysejään Sergei Eisensteinin 1920-luvulla luomista elokuvateorioista. Yleisimmillään ajatuksen voi nähdä Didi-Hubermanin pyrkimyksenä kohti sellaista kulttuurikritisismiä tai taidehistoriaa, joka voisi tuottaa sanomansa asettamalla näennäisen yhteensopimattomia elementtejä rinnakkain ja tuomalla siten esiin kuvista tai niistä kirjoitetuista tekstinkappaleista niissä piileviä merkitysmahdollisuuksia ts. luoden niitä. Didi-Hubermanin ideana on tällöin ollut eräänlainen epäsymmetrinen dialektinen malli, jota hän on avoimen innostuneesti julistanut mm. vuoden 1995 järkälemäisessä yli 500-sivuisessa teoksessaan La ressemblance informe ou le gai savoir visuel selon Georges Bataille [”Muodoton vastaavuus, eli visuaalinen iloinen tiede Georges Bataillen mukaan”], jossa hän analysoi Georges Bataillen (1897-1962) johtaman etnografiaa ja kaunotaiteita vapaasti yhdistelleen Documents-julkaisun (1928-30) tapoja rinnastaa kuvia toisiin kuviin ja toisaalta usein myös kuvien rinnalle kirjoitettuun filosofissävytteiseen tekstiin. Kirjan mukaan kuvan ja tekstin epäsymmetrinen suhde ei luo puhdasta synteesiä, vaan pikemminkin oireellisen ja monimielisen merkityksen.[3] Oli miten vain, niin kuvan ja tekstin vuoropuhelun lisäksi Malraux’n teoksia voi todeta yhdistävän Documents-lehden strategioihin myös se, että Malraux’n teosten esittämä kuva-aineisto on harvinaisen moninaista ja perustuu useissa kulttuureissa eri aikoina tuotettujen taideteosten, fetissien ja käyttöesineiden vuoropuheluun. Näin Malraux’n kritisoiminen edustaa Didi-Hubermanille myös uutta haastetta, sillä tietyssä mielessä Malraux’n taidehistoriaa käsittelevien suurteosten voi nähdä edustavan tällaiseen montaasiin perustuvan taidehistorian klassista muotoa. Mikä Malraux’n yllättävissä, naurattavissa ja toisinaan jopa subliimeilta tuntuvissa rinnastuksissa – ”montaaseissa”[4] – sitten on Didi-Hubermanin mielestä vikana? Alkajaisiksi ei mikään, loppujen lopuksi kaikki. Jos Bataillen Document’ssa luomien ”montaasien” oli saattanut sanoa edustavan Didi-Hubermanille vallankumouksellista röyhkeyttä ja mahdollisuuksia taide-esineistä ja kulttuurista kertovan journalismin uuteen kieleen, näyttää Malraux sisäpiirin petturilta, joka tekee tästä vallankumouksellisuudesta silkkaa taantumuksellisuutta. Taustalta löytyy eräänlainen Malraux’ta kohtaan luotu subjektivismin ja vallantahdon kritiikki: Didi-Huberman näkee varsin perustellusti, että Malraux’n kirjojen sivuilla esitellyt tuhatlukuiset teokset tuodaan lopultakin paikalle vain, jotta ne vahvistaisivat Malraux’n kehämäisiä päätelmiä taiteen ja absoluutin suhteesta tai tukisivat kirjojen taustalla olevaa ”imaginäärisen museon” idean julistamaa ilosanomaa, joka myös tietyssä mielessä antaa Malraux’n heikoimmillekin assosiaatioille valtuutuksen. Didi-Huberman tarrautuu Malraux’n montaasistrategioiden kritiikissään myös muotoseikkoihin, kuten kirjoissa esitettyjen valokuvien vahvoihin kontrasteihin, joiden vuoksi teokset näyttävät usein seisovan eräänlaisessa ideaalitilassa vailla kosketuspintaa todellisuuteen.[5] Kritiikkiä ei kuitenkaan tuoda paikalle niinkään teosvalokuvien alentamiseksi, vaan jotta se voisi todistaa Malraux’n näpeissään pitämästä kaikkivaltiaasta tekijyydestä, jonka avulla eri kulttuurien ja eri aikakausien tuottamat teokset saatettiin sisällyttää paremmin hänen ideoittensa hallinnan alle. Vastaesimerkit Didi-Huberman poimii Documents’n sivuilta – jossa materiaali oli monesti kehnolaatuista, mutta usein valittuna sisältönsä ambivalenssin vuoksi, kun taas Malraux kertoo avoimesti itsekin teoksessaan Le musée imaginaire de la sculpture mondiale (”Koko maailman veistotaiteen imaginäärinen museo”; 1952-53) ”valinneensa kaikki [esittelemänsä teokset] tyylillisistä funktioista käsin”[6]. Hiljalleen tätä tietä Didi-Hubermanin kirjassa alkaakin vaikuttaa siltä, että Malraux’sta tulee montaasitaidehistorian arkkivihollinen, joka hygienisoi kaiken millä taidehistoria olisi voinut palauttaa taiteen ”ihmisen laajentuneeseen katseeseen oman isovarpaansa edessä”[7] (Bataille). Malraux’n käsissä taas taiteelle annetaan ideaalinen puhtaus ja yhtenäisyys. Siten se Didi-Hubermanin mielestä asettaa keinojensakin puolesta imaginäärisen museon myös benjaminilaisen historiografian ajattelutapoja vastaan:

    Malraux’lla kaikki hänen menettelytapansa ovat ehdottomalla tavalla toisiinsa kytkeytyneitä: taiteesta kirjoittamista ei ole olemassa ilman visuaaliseen esittämiseen liittyviä valintoja, jotka  luovat sisältöjä samalla valokuvauksellisella eleellä sekä taideteosten rajauksen, yhdistelyn [montage] kuin myös niiden valotuksen kautta.

    Rajaus? Malraux’lle se merkitsee ennen kaikkea lähikuvaa, joka samanaikaisesti saa meidät ”lähestymään” objektia ja antaa meidän ”lähestyä” sitä toiseutena. Imaginäärisen museon luoja on sitä paitsi hyvin selvästi ymmärtänyt siteen, joka pidemmän päälle yhdistää kuvan kehystystä ja sen auraa. Strategiansa mukaisesti hän asettaa samalle tasolle sekä ”suuren taiteen” [arts majeurs] että ”vähäisemmät taide-esineet” [arts mineurs] ja siksi lähikuvaan rajaaminen antaa mahdollisuuden, hänen sanojaan käyttääkseni, ”luoda valokuvauksen avulla”. Silloin kyse on luomisesta, jossa ”esineet [--] kadottavat mittansa [--] yhteisen tyylinsä hyväksi”. Siksi Malraux’n kohdalla – aivan toisin kuin Walter Benjaminilla – ei ole syytä yleisesti ottaen todeta taiteiden osalta ”auran katoamista”, vaan ennemminkin esittää auran jälleenpalauttamista [--]. [8]

Documents’n lisäksi Didi-Huberman viittaa vastaesimerkkinä myös Aby Warburgin Mnemosyne-Atlas -projektiin, jonka hän näkee Warburgin yrityksenä todistaa selkeiden yhtymäkohtien ja vastakohtaparien sijaan kuvien merkitysten ”multipolaarisuudesta”[9] . Mnemosyne-Atlas oli Warburgin myöhäiskauden projektina toteutettujen kuvakollaasien sarja, jonka teosluonteisuudesta keskustellaan yhä. Kyseessä on yli kuudenkymmenen kuvataulun kokonaisuus, joiden parissa Warburg työskenteli vuodesta 1924 lähtien. Mnemosyne-Atlaksen taulut sisältävät varsin heterogeenistä materiaalia aina renessanssiajan mestariteoksista horoskooppien kuvitukseen, 1900-luvun uutiskuviin ja Warburgille henkilökohtaista merkitystä kantaneisiin valokuvaotoksiin.[10] Olennaista tulkinnan kannalta on myös, että kuvataulujen aineistollinen hajanaisuus täydentyy niin ikään siihen liittyvillä fragmentaarisilla merkinnöillä. Näin Malraux’n teoksissaan tavoittelemaa hegemonista subjektipositiota vastaan Didi-Huberman asettaa Warburgin obskuurin leikin kuvien äärellä: ”[Mnemosynessä] työ itse ottaa puhujan roolin”[11], hän kommentoi. Osuvasti Didi-Huberman vielä lisää, että jo Warburgin aikaisemmissa teoksissaan muotoilema kuvien migraation eli vaellushistorian teoria todistaa myös samasta pyrkimyksistä pluraliteeteille ja moninapaisuudelle perustettuun historiaan – siis toisin kuin hänen mielestään Malraux’n muotoilemat ajatukset, joissa (taide-)esineissä toistettujen muotojen ”vaellukset” palautetaan viime kädessä yhteiseen luomisen ilmentämään absoluuttiin, jonka käsitteellistämisen pääasiallinen funktio on todistaa inhimillisen kulttuurin yhteisestä perustasta eikä avata sitä levälleen sen moninaisissa muodoissa. Nämä huomiot vievät Didi-Hubermanin uudelle ongelmakentälle, jonka saralla hän ei ole ensimmäinen huomattava Malraux-kriitikko. Kyse on Malraux’n imaginäärisen museon alla kytevästä lähinnä poliittiseen sfääriin kuuluvasta ongelmasta, joka häivyttää kulttuurien väliset ja historian sisäiset ristiridat. Ristiriidattomuuden kritiikin oli Malraux’lle esittänyt aikanaan jo Maurice Blanchot. Blanchot kirjoitti omintakeisia ja subtiileja arvioitaan Malraux’n teoksista useampaankin otteeseen, mutta Didi-Huberman pureutuu näistä erityisesti vuoden 1951 tekstiin Le musée, l’art et le Temps [”Museo, taide ja Aika”]. Hän selventää kuinka Blanchot oli artikkelissaan palauttanut Malraux’n korkea-arvoisen ”absoluutin” hegeliläisyyden perustoihin, joissa ”hengestä” ja ”läsnäolevasta” oltiin tehty osa taiteen olemusta. Tai toisin sanoen taideteosten voitiin näin nähdä automaattisesti jatkavan näiden käsitteiden omimpia absoluuttisia periaatteita.[12] Tässä mielessä nähtynä se tarkoitti väkinäistä vastakkaisuutta taiteen ja historian välille, jossa taide antoi historialle merkityksen mutta asettui sen ulkopuolelle ”samalla tavoin kuin Hegelillä historia oli asettunut suhteessa luontoon”[13]. Tämä tarkoittaa, että taide saa oman aseman historian yläpuolella ja pystyy siten nostamaan ihmiskunnan kuoleman ja kaiken destruktiivisen muutoksen yläpuolelle kiinnittyessään rakentavaan ja syntetisoivaan prinsiippiin, jonka myötä se näyttäytyy kaikkivoipana ja vääristymättömänä.[14] Vaikka taide syntyykin Malraux’n romanttisen näkemyksen mukaan ikään kuin omana vihollisenaan, asettuu se samalla näin myös historian ”viholliseksi”[15]. Ja juuri siksi se myös lakaisee alleen kaikki aktuaalisten käytäntöjen edellyttämät voimasuhteet, sillä itse asiassa taiteen oma sisäinen ristiriita näyttää vain vahvistavan sen suhdetta ikuisuuteen eräänlaisena humaanin absoluutin manifestaationa, joka ei tunnusta hierarkioita.

Tämä nostaa esiin käytännön ongelmia, joista erityisen terävästi Didi-Huberman käy etenkin niiden kimppuun, jotka antavat aihetta kolonialistisyytöksiin. Eräs aiheeseen taitavasti kiedottu kysymys löytyykin Malraux’n esteettisten valintojen joukosta: kuten Didi-Huberman huomioi, ei Malraux varsinaisesti sovi sen paremmin akateemisten kuin populaarimpaa taidehistoriaa Ranskassa tuottaneiden kirjoittajien joukkoon radikaalin primitivistisen makunsa vuoksi.[16] Toisin kuitenkin kuin voisi kuvitella, hän ei lausu asiaa tällä kerralla Malraux’n eduksi. Päinvastoin: ajatus on pikemminkin siinä, että hän näkee Malraux’n kolonialisoineen primitivistisen taiteen omiin tarkoituksiinsa kokonaisvaltaisesti.

Hieman kysymystä yksilöiden tämä tarkoittaa, että Didi-Huberman huomioi suoraan, miten Malraux tuo etnografisen aineiston, riippumatta esineiden alkuperäisestä funktiosta, todistamaan taiteen periaatteesta, joka juuri siten vapautetaan puhtaaksi kolonialisaatiosyytöksistä – kulttuurien välistä ristiriitaahan ei täten universaalin taiteen idean, absoluutin, jota kaikki teokset omalta osaltaan toteuttavat, ole siten koskaan ollutkaan. Sykähdyttävä vastaesimerkki löytyy ainakin Chris Markerin ja Alain Resnais’n elokuvasta Les statues meurent aussi (”Patsaatkin kuolevat”, 1953).[17] Sen avulla Didi-Hubermanin onnistuu myös palauttaa Malraux’n tekstit ristiriitojen täyttämälle historialliselle kentälle, jossa niiden oli kaikesta huolimatta lunastettava asemansa keskustelussa ei-länsimaisten kulttuurien taiteeseen verrattavan esineistön käytöstä. Toinen Malraux’n ajatuskulkujen ongelma liittyy toki siihen, että samalla kun ne johtavat niin töiden sisäisten ristiriitojen kuin taideteoksen tuotantoonkin liittyvien olosuhteiden moninaisuuden kieltämiseen, johtavat ne vääjäämättä myös taiteen (teoreettisessa mielessä) kohti poliittista impotenttiutta. Hänen lähtökohdistaan olisi toki helppoa yrittää selittää ongelmaa taiteesta nimenomaan historiallisten olosuhteiden kieltämisen mahdollisuutena ja siten vallankumouksellisena voimana, joka absoluutin asemassa ottaa tukevan otteen painiessaan loogisen ja hyödyllisen ajattelun luomia välttämättömyyksiä vastaan. Mutta kuten usein, niin tässäkin Malraux’n romanttinen ajatuskulku johtaa outoihin sekaannuksiin. Malraux kyllä johtaa taiteen vallankumouksellisen voiman juuri sen kyvystä kieltää historia, mutta hän tekee sen tavalla joka jättää vähintäänkin epäselväksi mihin tämä vallankumouksellinen voima voisi kohdistua. Ongelma tulee hyvin esiin 20.4.1968 Malraux’n pitämästä puheesta, jossa hän tulee luoneeksi lähes käsittämättömältä tuntuvan vastakkaisuuden politiikan ja historian välille – suhde lienee analoginen taiteen ja historian väliselle repeämälle:

    [Charles de Gaullen ansioksi täytyy lukea] että ranskalainen ystävyys säilytettiin Valtakunnan sisällä. Ja siten Valtakunnaksi kutsuttua voitiin myös kutsua ranskalaiseksi ystävyydeksi. Vuodesta 1962 vuoteen 1968 Ranskassa vallitsi rauha. Ja nyt on kulunut kuusi viikkoa – vain kuusi viikkoa – tämän rauhaisan Valtakunnan päälle langenneista tapahtumista. On väärin sanoa, että ne olisivat olleet ennustettavissa, tehtiin niin sitten joko hallituksen tai opposition taholta: toiset vain jatkoivat toistellen, että kaikki oli pielessä kuten aina ennenkin; toiset taas väittivät vastaan. Yhdeksää miljoonaa lakkolaista ei olisi voitu ennustaa sen paremmin kuin 1940-luvun lähestyessä sitä, että tulisi olemaan yhdeksän miljoonaa vankileiriläistä. Nämä tapahtumat kuuluvat historialle, mutta eivät politiikkaan, sillä politiikka on vain sitä joka jää jäljelle kun historia on poissa. Kirjan viimeinen luku – josta edellinen lainaus on peräisin – tekee teoksen esittämän vapaamuotoisen johtopäätöksen koskien Malraux’n uraa ja psykologiaa. Didi-Huberman väittää karkeasti, että Malraux’n uran tekstit voitaisiin jakaa maailmansodan erottamina kahtia. 1930-lukua määrittäisi tällöin ”poliittinen toivo ja taiteen utopia”[19], joka heijastuu sekä Malraux’n toiminnassa että hänen kirjoittamissaan teksteissä. Maailmansodan jälkeistä kautta taas merkitsisi maailman jakautuminen kahtia: ”poliittinen jakautuneisuus ja esteettinen sovitus”.[20] On toisin sanoen käynyt niin, että syvenevä käytännön kokemus poliittisen kentän jakautumisesta on johtanut ajatukseen sovituksesta, jonka paikka on vain esteettisellä ylihistoriallisella tasolla, eikä enää reaalisten tapahtumien keskellä. Tästä seuraa siis edellä nähty kummallinen ajatuskulku, jonka mukaan politiikka näyttäytyy erossa massojen liikehdinnöistä – joka viittaa myös vähintäänkin yhtä radikaaliin käsitteellistykseen, jonka mukaan historia voi esiintyä enää pelkkänä ”vihollisena”. Kuvaavaa lienee käsityksen kannalta edellenkin, että Didi-Huberman viittaa useisiin otteisiin siihen, miten Benjaminin ajatukset ”taiteesta reproduktion aikakaudella” asettuisivat kaikessa monimielisyydessäänkin lähes vastakohtaiseen asemaan imaginäärisestä museosta muodostetun kokonaisajatuksen kanssa: Benjaminin toive ”esteettisen politisoimisesta”[21] kääntyy Malraux’n käsissä omaksi irvikuvakseen, kun imaginäärinen museo katkaisee liekansa, jotka olivat pitäneet sen kiinni historiassa. Siten Malraux’n kirjojen ilmentämässä rikkoutuneessa modernissa todellisuudessa oli myös aina mahdollista löytää pakopaikka ”mestariteosten rauhanomaisen hallinnon”[22] suojasta, rajattoman museon kuvitteellisen pommikatoksen alta. Tämän museon monumentiksi Malraux’n suurteokset epäilemättä on tarkoitettu. ”Mutta kuinka olisikaan mahdollista”, Didi-Huberman kysyy, ”perustaa tällainen [--] absoluutti toistensa kanssa kokeellisesti – ja siksi täysin tilannesidonnaisesti – yhteen tuoduille kuville?”[23].

Voidaan lopulta vaaratta todeta, että Didi-Hubermanin teos tarttuu Malraux’n uran ja tuotannon niihin puoliin, joiden kritisointi on varmasti yksinkertaisinta. Poliittista uraa tehneen kulttuurivaikuttajan arvosteleminen kunnianhimosta ja subjektivismista ei välttämättä tunnu joka hetki kovin oikeutetulta. Samoin on tietysti kolonialismisyytteiden kanssa. Kuten kuitenkin alussa huomautin, ja kuten on toivottavasti jo nähtävissä, Didi-Huberman onnistuu hieman väkinäisten vastakkainasetteluidenkin kautta luomaan harvinaisen moninaista ja särmikästä analyysia, jonka vuoksi hänen luomansa kritiikki on varsin vakuuttavaa.

Samasta syystä kritiikki tulee helposti otetuksi hivenen kaksinaisesti. Toisaalta voi vain kunnioituksen vallassa ihailla niitä tapoja, joilla kirja jatkaa johdonmukaisesti niitä teemoja joilla Didi-Huberman itse on noussut taidehistorian kartalle. Tällä on kuitenkin vääjäämättä myös seurauksenaan, että hänen sitoutumisensa Malraux’n toimintakontekstin tarkasteluun ja pureutumisensa valtiomiehen henkilöhahmoon syventävät myös teoksen esittämien väittämien uppoamista hänen tuotantonsa luomaan temaattiseen maailmaan ja vetävät näin myös Malraux’n sen perimmäiseen nurkkaan.

Viimeksi mainitusta syystä kirja näyttäytyykin hivenen viimeistelemättömänä keskittyessään enemmässä määrin Malraux’n henkilöön kuin siihen mitä otsikossaan lupaa. Lukija jää nimittäin helposti miettimään mitä horisontteja Didi-Hubermanin kritiikki avaisi nykyistä taidekirjallisuuden ja taiteesta saatavan tiedon kenttää kohtaan. On vaikeaa kuvitella, milloin ajatus ”imaginäärisestä museosta” olisi ollut yhtä ajankohtainen kuin näinä aikoina, jolloin kirjakauppojen taidehyllyjä täyttävät kuukausittain vaihtuvat valikoimat kympillä kappale myytäviä ”kahvipöytäkirjoja” ja jolloin Googlen kuvahaku on jokapäiväinen herkkumme. Vertausta voi varmasti pitää arkisena latteutena, mutta eivätkö tyylillinen funktio ja imaginäärinen sidos näytäkin saaneen ylivallan niin historian sitouttavasta vaikutuksesta kuin kauhusta sitä erillisyyden tunnetta kohtaan, joka hetkittäin uhkaa irrottaa kytkökset toisistaan, mutta siitä huolimatta vetää ajatuksiamme kuvien puoleen?
Taidehistorian seura järjesti yhteistyössä Lapin yliopiston taiteiden tiedekunnan ja Rovaniemen taidemuseon kanssa TAHITI 5 -konferenssin Rovaniemellä Kulttuuritalo Korundissa 1.–2.11.2012. Jälkimmäisenä päivänä järjestettiin myös retki, jonka aikana tutustuttiin kahden lappilaisen nykytaiteen pioneerin Kalervo Palsan ja Reidar Särestöniemen ateljeisiin.

TAHITI 5 -konferenssin teemana oli Suomalainen nykytaide ja sen tutkimus. Tapahtuma oli jatkoa neljälle aikaisemmalle konferenssille tai “taidehistorian päiville”, joista ensimmäinen järjestettiin Ateneumin taidemuseossa vuonna 2007. Tilaisuuksien teemat ovat vaihdelleet taidehistoriallisesta ajattelusta, taidehistorian kieleen ja käsitteisiin, teoriaan, historiaan ja muistin käytäntöihin sekä empiriaan taidehistoriassa. Key note -puhujia on näihin viiteen tapahtumaan kutsuttu sekä Suomesta että ulkomailta.

Näillä konferensseilla Taidehistorian seura on halunnut tarjota mahdollisimman laaja-alaisen ja avoimen tieteellisen keskustelufoorumin omalle yhteisölleen ja lähialojen tutkijoille ja opiskelijoille. Tärkeänä painopistealueena on ollut ajankohtaisten tutkimushankkeiden esittely ja tässä mielessä tilaisuudet ovat antaneet myös monille tohtoriopiskelijoille mahdollisuuden tuoda keskusteluun uusia aluevaltauksia. Tapahtumat on aina järjestetty yhteistyössä seuran ja eri yliopistojen tai / ja museoiden kanssa, ja tällä tavalla on pyritty tiivistämään suhteita taidehistorian eri kentillä työskentelevien ammattilaisten välillä.

TAHITI 5 -konferenssin työryhmään kuuluivat: dosentti Hanna Pirinen ja FT Tuuli Lähdesmäki (Taidehistorian seura), professori Tuija Hautala-Hirvioja ja dosentti Jyrki Siukonen (Lapin yliopisto), museotoimenjohtaja Hilkka Liikkanen ja amanuenssi Riitta Kuusikko (Rovaniemen taidemuseo). Käytännön järjestelyihin osallistui myös seuran sihteeri FM Pinja Metsäranta.

Esitelmät konferenssiin valikoitiin call for papers -menetelmällä ja tämä Dossier-julkaisu sisältää kahdeksan konferenssin sisältöihin pohjaavaa vertaisarvioitua artikkelia seuraavilta kirjoittajilta: Tuija Hautala-Hirvioja, Maria Huhmarniemi, Hanna Johansson, Katve-Kaisa Kontturi, Kalle Lampela, Riikka Niemelä, Pirjo Roponen-Lunnas ja Jyrki Siukonen. Artikkelit valottavat monipuolisesti Suomalaista ja tässä tapauksessa erityisesti myös lappilaista nykytaidetta, sen erilaisia ilmaisumuotoja ja sisältöjä. Johdannon on kirjoittanut taidehistorioitsija ja TAHITI-lehden kolumnisti Asko Mäkelä, joka on jo vuosikymmeniä seurannut aktiivisesti suomalaista ja kansainvälistä nykytaidetta.

Kiitän kaikkia kirjoittajia ja vertaisarvioijia heidän panoksestaan. Lämmin kiitos myös Rovaniemen taidemuseolle merkittävästä taloudellisesta tuesta konferenssille ja julkaisulle.

Dossierin toimitussihteerinä toimi FM Linda Leskinen, joka siirtyy TAHITI-lehden toimitussihteeriksi vuoden 2014 alusta. Viides TAHITI kokoontui Rovaniemellä marraskuussa 2012 teemana nykytaiteen tutkimuksen metodit. TAHITI on mainio tilaisuus kokoontua ainakin kerran vuodessa kuulemaan kollegoita myös muualta Suomesta. Mukana oli satakunta osallistujaa niin Turusta, Rovaniemeltä, Oulusta, Helsingistä kuin Tampereeltakin. Seuraavaan TAHITIin toivoisi osallistuvan myös kaikkien taidehistorian laitosten vakituisen henkilökunnan. Tieteellisen keskustelun paikkana Tahiti on verraton mahdollisuus kehittää suomalaista taidehistoriaa. Taidehistorian alan ainoan tieteellisen seuran kokoontuminen kertoo muidenkin alojen tutkijoille taidehistorian tilasta. Siksi on olennaista, että suurin osa TAHITI 5:n luennoista on nyt saatettu vertaisluetuiksi artikkeleiksi.

Mielenkiintoiseksi kokoonpanon tekee se, että mukana on niin taiteellisen tutkinnon tehneitä kuin taidehistorioitsijoita. Tällainen taiteentutkimuksenvälinen kohtaaminen on mitä tervetulleinta. Taidehistoriaa kirjoitetaan parhaimmillaan läheisessä suhteessa taiteilijoihin, kuten jo Giorgio Vasari 1500-luvulla osoitti.

TAHITIn pitopaikka Rovaniemellä innosti nykytaiteen tutkijoita pohtimaan erityisesti pohjoisen taiteen ominaisuuksia. Eläimistö, ankarissa oloissa selviytyminen ja luonnon ilmiöt ovat keskeinen osa Lappia. Poro, käsityö, tuuli ja valo, esiintyvät eri muodoissa kirjoituksissa. Taidehistorian kannalta nuo aiheet jatkavat taiteessa vuosisatoja käytettyjä teemoja. Jotkut aiheista olivat keskeisiä jo antiikissa ja renessanssissa. Nykytaide käyttää ja käsittelee niitä omalla tavallaan.

Muuttuvuus ja hetkellisyys sopivat kirjoittajien aiheiksi ympäristössä, jossa tunturilla hiihtäessä kirkas ja kuulas sää saattaa muuttua minuuteissa läpinäkymättömäksi pyryksi, jossa ei enää tiedä onko päivä vai yö. Kuolema on alati läsnä näissä luonnon olosuhteissa.

Henkilökohtaisuuden kokeminen ja nykytaiteen poliittisuus vallitsevat artikkeleita. Myös sukupuolentutkimus vaikuttaa Rovaniemenkin perusteella jatkavan taidehistorian tärkeänä metodina. Se on kuitenkin liuennut osaksi kaikkea tutkimusta; näkökulmaksi taidemaailmaan ja taideteoksen aiheeseen. Mielestäni tämä kehitys tuottaa mielenkiintoisempia ajatuksia kuin feminismin vuosia sitten paikalleen jääneiden vuorosanojen toisto.

Mistä sitten nykytaiteen tutkimuksen metodit näissä artikkeleissa muodostuvat? Mitään valtametodia ei näytä ainakaan näiden artikkeleiden perusteella olevan. Silti metodin tärkein tehtävä; pitää tutkija valitsemansa näkökulman tiellä, näyttää toteutuvan. Joissain artikkeleissa paremmin, joissain kevyemmin.

Mukana on perinteistä taiteen historiaa koostavaa ja luokittavaa aineistoa. Tämä lisää Lapin ja saamelaisen kuvaston muutoksien tuntemusta.

Taiteilijan teoksien taustalla olevan aineiston ja ajattelun hahmottaminen on toinen tie. Tätä pohditaan niin taiteilijan tuotantoa ulkoapäin tarkastelemalla, taiteilijan työtä läheltä seuraamalla että taiteellisen tutkimuksen välinein taiteilijan itsenä tekemänä. Uudet yhteisöllisen taiteen muodot sekä taiteen käyttö kaupunkibrändiä luomassa lisäävät tuottajan roolin osaksi teoksien toteutumista.

Taideteoksena olemisen ontologiaa pohditaan useammassakin artikkelissa. Nykytaiteessa teos ei aina ole määriteltävissä tarkkarajaisesti. Teoksen tehtävää pohtiessa ongelma muuttuu olennaisesti ja teosmaisuus saa aivan uusia piirteitä myös vanhemmassa taiteessa.

Fenomenologian tilallisuuden ja kokemuksellisuuden välinen tarkastelu vaikuttaa myös vahvalta. Se liittyy osaksi erityisesti yhteisöllisyyttä ja performanssia pohtivan taiteellisen tutkimuksen metodista asennetta, tuoden väljyyttä tarkastella taidetta tuntemuksien tasolla.

Varsinaista tieteellistä koostetta Lapin taidehistoriasta ei ole. Se voisi hyvin olla yhteispohjoismainen taidehistoria-hanke. Siinä voitaisiin pohtia syvemmin myös teosten semioottisia ulottuvuuksia. Aihepiirit jo näidenkin artikkeleiden perusteella liikkuvat maagisesta kuvasta mediamaisemaan. Pohjoisen taiteilija ei ole sivistymätön tai koulutustaustaltaan heikompi kuin etelän taiteilija. Tämä käy hyvin ilmi, kun tamperelainen TaT Jyrki Siukonen pohtii kittiläläisen taiteilijan Kalervo Palsan (1947–1987) maalauksien itsemurhaa käsitteleviä aiheita. Palsa luki paljon niin kaunokirjallisuutta kuin filosofiaakin. Siukonen seuraa kuinka kirjailijoiden Erno Paasilinnan ja Pentti Haanpään itsetietoisen taiteilijan asenne sopi Kalervo Palsan taiteilijakäsitykseen. Taiteilijan tuli olla vastahangassa yhteiskunnan normeihin sekä eläessään että kuollessaan. Ehdottomuuden esikuvana Palsalle toimi taidemaalari Vilho Lampi.

Itsemurhaa kuvaavat teokset kehittyivät Kalervo Palsan päähänpinttymäksi. Hänen perustelunsa aiheelle olivat kuitenkin intellektuaaliset. Itsemurhaan yhdistyy kuoleman lisäksi filosofinen vastuu omasta elämästään. Erityisesti hirttäytyminen kiehtoi Palsaa. Hirttäytymiseen kun liittyy myös vahva seksuaalisuus kuristamisleikeistä lähtien. Jyrki Siukonen taustoittaa kuinka Kalervo Palsan teoksien itsemurha-aiheisiin kiertyy erityisesti filosofi Ludvig Wittgensteinin elämä ja ajattelu. FT Tuija Hautala-Hirvioja Lapin yliopistosta tutkii, kuinka saamelainen taiteilijuus muuttui valtakansan arvojen assimilaatiosta saamelaisidentiteetin vahvistamiseen ja city-saamelaisuuden esiintuloon. Saamelaistaiteeseen on aina liittynyt duodji, käsityötaide. Sen ilmentymät näkyvät edelleen symboleina ja affekteina nykytaiteessakin. Erityisesti käsitöissä, soittimissa ja poronhoidossa käytetyt merkit viittaavat saamelaiseen identiteettiin ja kuvastoon.

Kirjoittaja korostaa Nils-Aslak Valkeapään (1943–2001) merkitystä radikalisoituvan 1970-luvun saamelaistaiteen vahvana hahmona. Toiseen 1990-luvun sukupolveen Hautala-Hirvioja nostaa niin graafikko ja installaatiotaitaiteilija Merja Aletta Ranttilan (s. 1960) kuin utsjokilaista sukujuurta edustavan valokuvaaja Marja Helanderin (s. 1965). Helander edustaa jo city-saamelaisia, etelässä syntyneitä, toiselta vanhemmaltaan saamelaisia. Molempien teoksissa saamelaisuus elää vahvana.

Ranttilalla aiheina ovat saamelainen shamanismi tai lestadiolaisen yhteisön sulkeutuneisuus ja vanhoillisuus Helanderin käsitellessä valokuvissaan etelän ihmisen paluuta Lappiin ja sen kohtaamista. Molemmat käsittelevät saamelaisuuden vaikeita aiheita. Mukana on kuitenkin hiukan huumoriakin.

Lapin stereotypioilla kiusoittelu sekä Lapin luonnonvarojen hyödyntäminen, tai ryöstö, ovat saamelaistaiteen muuttumattomina pysyviä aiheita. Tämä näkyy inarilaisen Markku Laakson (s. 1970) populaarikulttuurin eri muotojen kohtaamisessa Elvis Lapissa -maalauksista Outi Palton kaivosteollisuutta ja saamelaisen oikeuksia manifestoiviin teoksiin. Näissä otetaan käyttöön median kuvasto ja myös sen välineet. Hautala-Hirviojan sanoin saamelaiset ovat saaneet oman taidesissinsä, joka sinkoaa suopunkinsa sosiaaliseen mediaan. Rovaniemeläinen TaM Maria Huhmarniemi tarkastelee pohjoisen tunnetuinta asukkia, poroa niin taiteessa kuin osana Lapin matkailumarkkinointia. Huhmarniemi kartoittaa artikkelissaan porojen kuvauksen historiaa Johan Turin (1854–1936), Juho Kustaa Kyyhkysen (1875–1909) ja Hilkka Ukkolan (s. 1949) kautta Timo Jokelaan (s. 1956). Lapissa Porolla on aivan oma asemansa Lapin alueen symbolina. Huhmarniemi keskittyy kuitenkin pääasiassa Suomen Lapin taiteilijoihin.

Porolla on Lapin taiteessa sekä itsenäisen aiheen asema että taiteen koristava tehtävä. Erityisesti Rovaniemellä taiteilijoille on Pororaito-hankkeesta 2011 alkaen tarjoutunut mahdollisuuksia sijoittaa poroaiheisia teoksia kaupunkikuvaan. Lapin yliopiston Arctic Circles on toteuttanut lukuisia ympäristöprojekteja, joissa poroaiheella on ollut keskeinen sija. Näissä poroaiheinen lumi- ja jäätaide on näkynyt niin luonnossa kuin kaupungissa.

Sano ei porotaiteelle on rovaniemeläisen taiteilijan Mark Robertsin (s. 1970) 2012 toteuttama manifesti, jossa hän levitti tarroja, joissa poroa piirtävä käsi on poron varoituskolmion sisällä. Porotaiteen kategorisointi herättää keskustelua pohjoisen taiteilijoiden piirissä. Tuloksena on matkailutuotteiden kuvaston ironisointia, joka herättää paitsi keskustelua myös uusia näkökulmia Lapin kulttuuriin. Keskeistä tässä kehityksessä ovat taiteen tuottamisen rakenteet ja poliitikkojen tahto. Huhmarniemen sanoin poroa ja siihen liittyvää kulttuuria on vaikea, ellei mahdoton, käsitellä ilman, että teokset väistämättä tulisivat osaksi Lappi-brändiä. Turkulaisen FM Riikka Niemelän aiheena ovat teknologiaa käyttävän liikkumiseen perustuvien performanssien muodot ja moodit. Hän pohtii varhaisten Auki-ryhmän 1980-luvun alun videotaideteosten ja uudempien, esimerkiksi Antti Laitisen GPS-paikannukseen perustuvien, performanssien välisiä suhteita ja muutoksia. Molemmissa ollaan liikkeessä. Toisessa performanssia välittää videokuva, toisessa kuljettu matka muodostuu kuvioksi, jonka piirtää GPS-paikannin.

Lajityyppien risteytymänä Niemelä ehdottaa, että teknisin perustein tyypittelyn sijaan tällaisia teoksia on mielekkäämpää tarkastella välittyneisyyden moodin näkökulmasta. Teknologian avulla välittynyt performanssi tapahtuu toisessa paikassa kuin katsoja on. Välittyminen luo aivan oman, teknologisen silmän kautta tapahtuvan tarkastelumoodin. Niemelän sanoin performanssiteoksen merkitykset muotoutuvatkin erilaisina ja eriaikaisina teoskokemuksina, joita yhtä hyvin elävä kuin teknisesti välitetty esitys tuottavat. Empirismin paluu metodisena periaatteena oli keskeistä turkulaisen FT Katve-Kaisa Kontturin esitelmässä uusmaterialistisesta tutkimuksesta. Kontturin esitelmän sanoin: ”On tärkeää ehdottaa, ettei tulkinnassa ole olennaisinta medium vaan se millaisia liikkuvia merkityksiä taide esittää ja miten nämä yli perinteisten ilmaisumuotorajojen yhdistyvät muuhun kuvakulttuuriin.”

Katve-Kaisa Kontturin artikkelin kohde ovat Helena Hietasen (s. 1963) omakuvien poseeraukset, valokuvaajana Eva Persson (s. 1969). Hietanen aloitti ne sen jälkeen, kun häneltä syöpäleikkauksessa poistettiin molemmat rinnat. Kontturi pohtii näissä käytettyä kuvaustapaa ja kuinka se poikkeaa valokuvauksen normatiivisuuksista. Katve–Kaisa Kontturi pohtii Simon O’Sullivanin kirjoitusten kautta horisontaalista kuvaustapaa, joka korostaa tasa-arvoista tilannetta. Kuvattavan ja kuvaajan ollessa samalla tasolla vältetään kuvakulmasta seuraava valta-asetelma. Hietasen kuvissa käytettävän katseen todetaan poikkeavan medikalisaation kuvien normatiivisuuksista. Valokuvataiteessa Kontturi liittää Hietasen kuvat Jackie Staceyn ja Jo Spencen sairastumisestaan ottamiin 1990-luvun alun omakuviin.

Kontturin käyttämä, filosofi Rosi Braidottin (s. 1954) figuraation käsite poikkeaa representation logiikasta korostaen yllätyksellisyyttä ja arvaamattomuutta. Figuraation käsitteen kautta Kontturi pohtii Helena Hietasen teosten tapahtumallisuutta, ruumiillisuuden kartoitusta Rosy Martinin valokuvaterapian tapaan. Siinä kuvattavalle annetaan mahdollisuus jonkin tapahtumiseen ja kuvaushetken kaappaamisen sijaan keskitytään tämän tapahtuman kokemiseen. Oululainen, Lapin yliopistossa väitöskirjaansa laativa Pirjo Roponen-Lunnas pohtii vuorovaikutuksen kehittämistä yhteisötaiteessa estetiikan näkökulmista. Tässä estetiikkaan linkittyy dialoginen filosofia Martin Buberista (1878–1965) Emmanuel Levinasiin (1906–1995). Hannah Arendtin (1906–1975) ajatus keskittymisestä ajattelemaan sitä, mitä teemme, kannustaa kirjoittajaa pohtimaan yhteisötaiteen roolia taiteessa ja yhteiskunnassa.

Kirjoittaja on toiminut projektien suunnittelijana, koordinoijana ja ohjaajana. Välittäjän roolissa hän pohtii kysymyksiä taiteen ja yhteiskunnan roolista. Työhuoneesta näkyy leipäjono ja kirjoittajan asiakkaat vaihtelevat nuorista väkivaltaista kommunikointia pohtivista naisista taiteen helposti haltuun ottaviin vanhuksiin. Kirjoittaja pohtii tällaisesta dialogisesta suhteesta muodostuvaa yhteisötaidetta.

Artikkelissa pohditaan niin yhteisötaiteen intersubjektiivisuutta, toistensa kanssa jaettua maailmaa kuin etnografista käännettä, jossa taiteilija muodostaa merkityksiä. Nicolas Bourriaudia mukaillen nykytaiteen poliittinen projekti on vuorovaikutuksen kehittämisessä. Yhteisötaidetta ei kirjoittajan mukaan oikein voi pitää vastavirtanakaan, koska taidepolitiikka on ominut sen itselleen osaksi hyvinvointiyhteiskunnan retoriikkaa. Tästä seuraa yhteisötaiteelle haaste. Rovaniemeläinen TaT Kalle Lampela pohtii artikkelissaan omia teoksiaan taiteellisen tutkimuksen kautta. Hän selvittää performanssin, maalaamisen ja taidehistorian suhdetta eräisiin omiin käsitteellisiin teoksiinsa. Kalle Lampela pohtii kuinka taiteen teon kautta voisi päästä lähimmäs kriittisen teorian ajatuksia.

Kalle Lampelalle teos on omimmillaan sitä tehtäessä. Tämä käsityöläisasenne soveltuu Lampelan tavoittelemalle negatiiviselle dialektiikalle. Siinä ”periaate” on aina väliaikainen, altis muutoksille ja tulemisen tilassa. Taideteos tavarana liittyy yleensä taiteen taloudelliseen vaihtoarvoon. Mutta kuinka toteuttaa teoksia, jotka ainakin periaatteessa voisivat pikemminkin tehdä näkyväksi sosiologi Fredrik Jamesonin (s. 1934) luonnehtimaa negativiteettia, joka lakkaamatta jäytäisi kaikkia saatavilla olevia positiviteettejä, kunnes sillä on enää vain oma tuhoava energia ajettavanaan?

Lampela ottaa välineekseen kirjoituskoneen, asettaa siihen suuren, nelinkerroin taitellun syväpainopaperiarkin ja alkaa kirjoittaa. Ensin saksaksi Theodor W. Adornon (1903-1969) ajattelun ehdottomuudelle soveltuvalla mustalla värinauhalla Ästhetishe Theorie suomennoksesta puuttuvan Paralipomena-jakson, sitten suomennetun Esteettinen teoria -kirjan lähes kokonaan. Moneen kertaan päällekirjoitettu teksti menetti vähitellen luettavuutensa, paperi hapertui ja siihen tuli reikiä ja repeämiä, joista tuli osa teoksen ulkoasua. Toiselle arkille taiteilija kirjoitti punaisella Karl Marxin (1818–1883) Pääoma -kirjan. Kalle Lampelan kaltaiselle käsityöläiselle itse työskentelyprosessi on se osa, jossa työ tekijäänsä kiittää. Helsinkiläinen FT Hanna Johansson pohtii luonnon aineettomia ilmiöitä fenomenogisen ajattelun kautta. Aiheet nivoutuvat Aby Warburgin 1890-luvulla taidehistoriaan ottamiin aiheisiin ilmasta ja tuulesta. Johanssonin sanoin: ”Warburg sai meidät näkemään, että tuuli ei ainoastaan kulje asioiden yli vaan koskettaa asioita siten, että ne muuttavat muotoa.” Tuuli ei enää ole vain drapedialle muotoa antava liike, vaan se on aihe itsessään.

Valon näkemisestä, ilmasta, tuulesta ja painovoimasta kirjoittaessaan Johansson katsoo nykytaiteen teoksia tilan kehien ilmentyminä. James Gibsonin ympäristön havaitsemisen kolmiosaista ekologiaa seuraten Johansson pohtii näkemisen useimmiten havaitsematonta osaa, näkymätöntä liikkumisen havaitsemisen mahdollistavaa ilmaa, mediumia. Painovoimalle altis substantiaalinen ympäristö taas vastaavasti hylkii liikkumisen ja havaitsemisen tuottavia ominaisuuksia.

Mediumin ja substanssin yhtymäkohtia Gibson kutsuu pinnoiksi. Ne ottavat vastaan ja heijastavat valoa. Usvalla ja sumulla on keskeinen osa erityisesti romanttista taidetta kaikkina aikoina. Hanna Johansson tarkastelee näistä käsitteistä käsin niin Botticcellin kuin nykytaiteenkin teoksia, kuten englantilaisen Ryan Ganderin ilmavirrasta muodostuvaa teosta 2012 Kasselin Documenta 13:en tyhjissä näyttelysaleissa.

Johansson esittää väitteen, että nykytaiteessa on eräänlainen painovoimaa vastustava pyrkimys. Tätä ajatusta hän pohtii niin islantilaisen Olafur Eliassonin kuin Tanja Koposen 2000-luvun teoksia analysoimalla. Hanna Johansson osoittaa, kuinka nykytaiteessa klassisen taidehistorian aiheisto näyttäytyy muuntuneena. Renessanssin teoksissa ilmavirta kuvasi ilmiöiden muuttumista henkisiksi. Nykytaiteessa ilma ymmärretään pikemminkin maallisena. Se on elämää kannattavista järjestelmistä sekä ensimmäinen että viimeinen. Siksi sen uudelleenajattelu näyttää olevan tämän päivän taiteilijoiden tehtävä.
Lähestyn tässä artikkelissa kittiläläisen Kalervo Palsan (1947–1987) tekemää ja 1980-luvun puoliväliin ajoittuvaa pientä teosta kahdelta suunnalta: tutkimalla hänen valitsemansa teosnimen taustoja ja pohtimalla kuva-aiheen artikuloimaa filosofista kysymystä. Tavoitteeni on yksittäisen esimerkin kautta valottaa Kalervo Palsan taiteen monipolkuista käsitteellistä maastoa. Viime vuosina Palsasta on kenties hieman yllättäen kehkeytynyt tutkituin suomalainen nykytaiteilija.[1] Artikkelissani pohdin lyhyesti myös syitä tähän suosioon, joka ei selity pelkästään Palsan runsaalla, mutta laadultaan vaihtelevalla kuvataiteellisella tuotannolla. Kalervo Palsan maalaus Wittgensteinin ylistys (Yksinäisyys ja uhma, 1984)[2] kuuluu hänen tuotantonsa avainteoksiin. Teoksen kuva-aihe, kuivuneen kuusipuun kyljestä ikään kuin pahkana tai kääpänä esiin puskeva pää, joka on hirttänyt itsensä ylempänä olevaan oksaan, esiintyy yksityiskohtana Palsan töissä jo aiemmin, muun muassa keskeisessä maalauksessa Kittilän yöelämää (1975). Aihe ilmaantuu hänen kuvastoonsa yöllä 9.1.1975, jolloin hän piirtää sen päiväkirjaansa. (Kuva 1). Vaikka itseensä hirttäytynyt kuusipuu on jo tällöin kuvallisesti valmis, se saavuttaa teoksen mittasuhteet kuitenkin vasta 1980-luvun puolivälissä taiteilija innostuessa aiheeseensa uudesta käsitteellisestä näkökulmasta. Kaksiosaisen teosnimen avulla hän onnistuu syventämään ja monimutkaistamaan kuvan symboliikkaa. Lopputuloksena on kaksi yksityiskohdiltaan erilaista versiota, maalaus ja etsaus. Ilmaisu Yksinäisyys ja uhma on ihmisten huulilla tammikuussa 1985 kun Erno Paasilinna voittaa samannimisellä kirjalla ensimmäisen 100.000 markan arvoisen Finlandia-palkinnon. Rahasumma on suuri ja mediahuomio sen mukainen. Voittajan varjoon unohtuvat muut ehdokkaat, sellaiset kuin akateemisten hellimä Paavo Haavikko ja kansan rakastama Veikko Huovinen. Valintana Erno Paasilinnan esseekokoelman esiinveto on ilman muuta kirjallisuuspoliittisesti painottunut, onhan itse teos melko suppea ja sen tekstit jo aiemmin julkaistuja.[4] Kirjan nimi Yksinäisyys ja uhma liittyy päätösesseeseen, jossa Paasilinna kirjoittaa Pentti Haanpäästä (1905–1955). Esseen otsikkona on Yksinäisyys, mutta näkökulmana erityisesti se, että Haanpään erakkous oli harkittua ja sävyltään uhmaavaa.[5] Toisin sanoen itsetietoisen ja vahvan taiteilijan ei Paasilinnan mukaan kuulu kaivata ja hännystellä etelän herroja ja muitakaan. Kuten niin usein Haanpään kohdalla, tarkastelun aiheena ei ole kirjailijan luoma kirjallisuus vaan hänen elämänsä. Paasilinna liittyy siihen pitkään ketjuun kommentoijia, jotka arvelevat tavoittavansa Haanpään merkityksen puhumalla hänestä henkilönä. Mitään uusia tietoja Paasilinnalla ei ole esittää, kaikki on uudelleenkerrontaa. Tyyliltään ja tunnelataukseltaan essee on kiistatta erinomainen ja on helppo uskoa sen vedonneen myös Palsaan.

Paasilinna kirjoittaa taiteilijasta, joka ei kyennyt irtautumaan kotipiiristään, maatalon töitä vieroksuvasta miehestä, jolla oli tarve vajota alas, viiteryhmää vaille jääneestä yksinäisestä lahjakkuudesta. Paasilinnan mukaan Haanpää vaipui usein raskasmielisyyteen, masennustiloihin ja itsemurha-ajatuksiin – hän oli arktinen luonne, joka tunsi lumen pelkoa, kammoksui luonnon kuolemaa ja oman mustan sielunsa syövereitä.[6] Kaikki tämä sopii Palsan mielenlaatuun kuin nakutettu ja tarjoaa samastumiskohteen. Se, lukeeko Palsa varsinaisesti Haanpäätä jää toissijaiseksi. Nimeämällä teoksensa Paasilinnan kirjan otsikolla Palsa alleviivaa oman, pitkään työstetyn taiteilijamyyttinsä mukaisia ratkaisuja, erityisesti vastahankaisuutta ja sen lunnaita. ”Yksinäisyys oli sen hinta ja hän maksoi sen”, päättää Paasilinna esseensä pateettisen rajamailla.[7] Yksinäisyydestä tulee näin sillanpääasema, johon luova ja itsenäinen taiteilija tietoisesti kaivautuu. Palsan tapauksessa siitä tulee myös luonteva jatkos Paavo Rintalan kirjan Jumala on kauneus (1959) ensimmäiselle otsikolle ”Alussa oli uhma”. Rintalan taiteilijaromaaniin palataan vielä edempänä, joten tässä vaiheessa riittää kun todetaan sen keskeinen merkitys Palsan taiteellisessa elämänkatsomuksessa.[8]

Entä sitten Ludwig Wittgenstein (1889–1951)? Miten ja miksi Palsa innostuu häntä ylistämään? Itävaltalaisfilosofin kirjoituksia oli käännetty suomeksi useina niteinä jo 1970-luvun kuluessa ja vielä ennen Paasilinnan palkitsemista ehtivät ilmestyä muun muassa Filosofisia tutkimuksia (1981) ja Huomautuksia väreistä (1982). Yksittäisiä tekstejä enemmän Palsaa saattaa kuitenkin kiinnostaa Wittgenstein ajattelijana, jolla on erikoinen maine. Tämähän julkaisi ainoastaan yhden filosofisen teoksen, kuuluisan Tractatus Logico-Philosophicuksen, jossa uskoi ratkaisseensa kaikki filosofiset ongelmat. Loogisesta rakenteesta huolimatta pieni kirjanen sisältää mystisen elementin ja päättyy tunnettuun lauseeseen ”Wovon man nicht sprechen kann, darüber muß man schweigen.” eli suomeksi ”Mistä ei voi puhua, siitä täytyy vaieta.”[9] Juuri tässä saattaa olla avain Palsan teoksen nimeen, mutta ensin lienee paikallaan tarkastella Wittgensteinin ja taiteen suhdetta hieman laajemmin. Terry Eagleton on painottanut Tractatuksen merkitystä filosofisen modernismin ensimmäisenä merkkiteoksena. Hänen mukaansa Wittgensteinin todelliset koordinaatit eivät ole loogikot Gottlob Frege ja Bertrand Russell, vaan pikemminkin sellaiset taiteen uudistajat kuin James Joyce, Arnold Schönberg ja Pablo Picasso.[10] Väite on kiinnostava ja paradoksaalinen, sillä 1800-luvun lopun wieniläisen yläluokan kasvattina Wittgensteinin oma taidemaku oli varsin konservatiivinen, eikä mainittu kolmikko missään tapauksessa vaikuttanut hänen ajatteluunsa ennen Tractatusta tai sen jälkeen. Toisaalta on myös niin, että Wittgensteinin aikalaiset Bertrand Russell ja Rudolf Carnap näkivät hänen tavassaan lähestyä filosofista työtä pikemmin taiteilijan kuin tieteentekijän mentaliteettia.[11] Eagletonin rinnastus painottaa Tractatuksen teosmuotoa, joka monin tavoin irtaantuu perinteistä tutkielmasta; teoksen tyylillisen modernismin havaitsee jos sitä peilaa taiteen kautta 1900-luvun alun filosofisen kirjallisuuden valtavirtaan. Lisäksi on niin, että Wittgensteinin ilmaisultaan aforistisesta tuotannossa – sekä Tractatuksessa että postuumisti julkaistuissa teksteissä – on useita kohtia, jotka avautuvat ilman filosofian opiskelua. Ollakseen lähinnä kielen ongelmia pohtiva ajattelija Wittgensteinin on tavoittanut hyvin monenlaisia lukijoita. Vastaavasti hän on menettänyt joitakin filosofipiireistä: Russell ei omien sanojensa mukaan nähnyt tämän myöhäisfilosofian tärkeimmässä tekstissä Filosofisia tutkimuksia mitään mielenkiintoista eikä ymmärtänyt miten kokonainen koulukunta saattoi löytää sen sivuilta merkittävää viisautta.[12] Viisauden puutetta tai ei, Tractatuksessa esitetty kielen kuvateoria ja myöhemmin kirjoitetut huomautukset väreistä ja estetiikasta ovat tarjonneet myös taiteilijoille ideoita ja aiheita.

Palsan teos ei kuitenkaan viittaa mihinkään tiettyyn Wittgensteinia koskevaan keskusteluun, ja se tuntuu ylipäätään olevan filosofin ylistyksessään aikaansa edellä suomalaisessa taiteessa. Wittgensteinista kirjoitetaan näyttävästi Taide-lehdessä vasta 1980- ja 1900-lukujen taitteessa, kun taidemaailmakin reagoi filosofin syntymän satavuotisjuhliin.[13] Samaan aikaan muun muassa Martti Aiha käyttää Wittgensteinia referenssipisteenä teoksissa Aukkoja filosofiassa (1990) ja Wittgenstein ja minä (1990).[14] Näyttäisi vahvasti siltä, että suomalaisessa taiteessa Wittgenstein pulpahtaa pintaan vasta postmodernin aikakaudella ja joitakin vuosia Palsan teoksen ja hänen kuolemansa jälkeen. Taiteilijoista juuri Martti Aiha toimii sattumalta linkkinä myös käsiteltävään Palsan teokseen. Miehet tunsivat toisensa, sillä he opiskelivat 1970-luvulla yhtä aikaa Taideakatemian koulussa Helsingissä. Päiväkirjassaan 11.5.1980 Palsa kirjoittaa kuulleensa kuvanveistäjä Pekka Pitkäseltä, että Aiha oli yrittänyt ottaa itsensä hengiltä ja oli joutunut vatsahuuhteluun: ”Mara oli yrittänyt myös hirttäytyä. Teemu oli ottanut hänet köydestä pois.”[15] Tapahtuman yksityiskohtiin tai taustoihin ei päiväkirjassa palata – itsemurhan käsite puhuttelee Palsaa aina enemmän kuin sotkuinen käytäntö. Aihan tuotannosta voi kuitenkin nostaa esiin vuoden 1980 alussa Helsingissä esillä olleen teoksen Punainen ja valkoinen, jossa mieshahmo roikkuu käsistään ripustettuna vahvassa köydessä.[16] Voi kai sanoa, että aihepiiri on ilmassa. Kysymys itsemurhasta on Palsalle keskeinen. Hänen nuoruutensa taiteellinen innoittaja, Paavo Rintalan romaanin kautta löytynyt Vilho Lampi (1898–1931), oli päätynyt tällaiseen ratkaisuun, ja tämän vuoksi myös Palsa alkaa työstää asiaa. Rintalan kirjan aloitusotsikolle ”Alussa oli uhma” Palsa luo elokuussa 1966 oman kommenttiteoksensa, maalauksen ”Lopussa on naru”.[17] Kahdentamalla näin säännöt ylittävän toiminnan 19-vuotias Palsa rakentaa mielessään ideaalisen (ja sarkastisen) taiteellisen kaaren: todellinen taiteilija on vastahangassa yhteiskunnan normeihin sekä eläessään että kuollessaan. Nimenomaan hirttäytymisen ajatus muodostuu Palsalle päähänpinttymäksi ja toistuu hänen maalauksissaan, sarjakuvissaan ja kirjoituksissaan vuodesta 1966 aina Wittgensteinin ylistys (Yksinäisyys ja uhma) -teokseen asti. (Kuva 4). Lisää virikkeitä hirttäytymiskuvastoonsa hän poimii vuosien varrella muun muassa Axel Sandemosen, Joel Lehtosen ja William S. Burroughsin kirjoista sekä Otto Dixin taiteesta.[18] Palsan tavan käsitellä aihetta voi jakaa karkeasti kolmeen ryhmään. Ensimmäisen muodostavat erilaiset viittaukset hirttoköyteen, toisen ”tavanomaiset” hirttäytymisen kuvaukset ja kolmannen itseensä hirttäytyneen hahmon kuvat. Wittgensteinin ylistys (Yksinäisyys ja uhma) kuuluu jälkimmäisiin. Sen logiikka on samantapainen kuin 1970-luvun teoksessa Vapautuminen, jossa mies roikkuu ilmassa hirttäytyneenä omaan jättiläispenikseensä, ja samaan aikaan ajoittuvassa grafiikan työssä Hirttäytyjä (Sirkustaiteilija), missä omasta kädestään hirttäytynyt voimamies kannattelee itseään ilmassa.[19] Kummankin työn ajatus on selvästi ”münchhausenilainen”, toisin sanoen muunnelma tarinasta, jossa hevosensa kanssa suohon uponnut paroni kiskoo itsensä ja ratsunsa kuivalle maalle tarttumalla omaan palmikkoonsa ja vetämällä siitä lujalla otteella.[20] Mutta siinä missä Vapautuminen ja Hirttäytyjä ovat pohjavireeltään surrealistisia töitä Wittgensteinin ylistys (Yksinäisyys ja uhma) kytkeytyy luontosymboliikkaan. Yksittäisen, kelottuneen puun hahmo on helppo löytää jo suomalaisen taiteen klassikoilta, esimerkiksi Eero Järnefeltin maalauksesta Talvimaisema (1900). (Kuva 5). Palsa, joka omaksuu symboliikan vanhemmalta kittiläläiseltä maisemamaalarilta Einari Junttilalta,[21] muovaa siitä lopulta ihmisen ja puun ristisiitoksen. Kun kirjailija Heikki Turunen aikoinaan tiedusteli taidemaalari Aimo Kanervan (1909–1991) viehtymystä kuuseen, ”pohjolan synkimpään puuhun”, niin tämä vertasi kuusen olemusta pohjoisen ihmisen vaistoelämään ja uniin.[22] Myös Palsalle kuusesta kehkeytyy symboli, jolla hän jo nuoresta pitäen ilmaisee eksistentiaalista yksinäisyyttään.[23] Puulajilla on merkitystä, sillä kaiken muun lisäksi Wittgensteinin ylistys (Yksinäisyys ja uhma) on Jeesuksen syntymäjuhlan varjossa itsensä hirttänyt joulupuu. Itsemurha ei koskaan ole yksilön yksioikoista päiviensä päättämistä, vaan se on myös filosofinen kysymys, kirjailija Albert Camus’n (1913–1960) mukaan ainoa todella vakava filosofinen kysymys.[24] Se oli sitä henkilökohtaisesti myös Wittgensteinille, jonka veljistä kolme teki itsemurhan: yksi syanidilla, toinen ilmeisesti hyppäämällä laivasta ja kolmas ampumalla.[25] Ystävälleen David Pinsentille Wittgenstein kertoi vuonna 1913, ettei tuskin ollut päivääkään jolloin hän ei itse miettinyt itsemurhan mahdollisuutta.[26] Myös Palsan päiväkirjoissa itsemurhamietteet ovat toistuvia. Lukija ei kuitenkaan voi olla huomaamatta, että niistä samalla kehittyy retorisen toiston väline, ilmaisun tehoste, jolla Palsa pyrkii kärjistämään minäkuvaansa poispäin tavallisesta. Hänen taiteensa kannalta itsemurhan pohtiminen ei siis julista niinkään kuolemanhalua kuin toiseuden tunnetta. Vuonna 1973 ilmestyneen teoksen Itsemurhat ja niiden ehkäisy esipuheessa todetaankin, että vapaaehtoinen luopuminen elämästä on poikkeavuutta ja kertoo jonkin ihmisen arvojärjestelmässä häiriintyneen.[27] Tämä ajatus saattaa miellyttää Palsaa aivan erityisesti, sillä Lapin taiteilijana hänen täytyy oman määritelmänsä mukaisesta olla paitsi tavanomaisesta poikkeava myös seksuaalisesti häiriintynyt.[28] Kääntämällä ahdistus erityisyydeksi itsemurhan ajatuksesta tuleekin elämän kiinnekohta, ajatus, joka ei aja ihmistä tappamaan itseään vaan pikemmin auttaa häntä jaksamaan. Näin esimerkiksi synkistä aforismeistaan tunnettu E. M. Cioran saattoi todeta selvinneensä elämästä itsemurhan ajatuksen avulla.[29]

Vaikka itsemurhan mahdollisuus on Palsalle terapeuttinen keino käsitellä tunteita ja lupaa Tere Vadénin sanoin ”sen lopullisen subjektiviteetin, jota hän kaipaa”[30], niin 1960-luvun lopulla häneen silti hiipii asiaa varjostava kristillinen syntikäsite. Päiväkirjassaan 10.9.1968 Palsa toteaa, että itsemurhaan ”viime tiistaina olisi ollut erinomainen tilaisuus mutta se meni ohi. Ja itsemurha on kuolemansynti!”[31] Kun hän sitten puoli vuotta myöhemmin kuuntelee radiosta Anarkismin klassikoita -sarjaan kuuluvan esitelmän surrealisti André Bretonista, niin hän oikein hämmästyy: ”Onko itsemurhakin hyväksytty periaatteessa jo 40 vuotta sitten?”[32] On ja ei ole, riippuu siitä keneltä kysytään. Filosofien vastaukset ovat hämmentäviä nekin. Toisin kuin surrealistit, Wittgenstein näkee itsemurhan hyväksymisen johtavan loogiseen ja eettiseen ongelmaan: ”Jos itsemurha on sallittua, silloin kaikki on sallittua. Jos jokin ei ole sallittua, silloin itsemurha ei ole sallittua.” Wittgenstein nimeääkin itsemurhan niin sanotusti perustavaksi synniksi (die elementare Sünde).[33] Myös eksistentialisti Camus’n filosofinen kanta itsemurhaan on kielteinen. Itsemurhan filosofiasta kirjan laatinut Tapani Kilpeläinen toteaa, että Camus asettaa itsemurhaajan vastakohdaksi vapaudestaan traagisesti tietoisen absurdistin, joka ei tapa itseään tarkoituksettomuuden tunteessa vaan jatkaa elämäänsä juuri siksi ettei hänen elämällään ole mitään tarkoitusta: ”Camus korottaa eräänlaisen uhman elämän perusvoimaksi. Ihminen elää pelkkää itsepäisyyttään, vaikka hänellä ei ole mitään syytä elää.”[34] Palsan kohdalla tilanne on kuitenkin erilainen. Syy elämän jatkamiseen on koko ajan olemassa ja se sisältyy hänen taiteelliseen uhmaansa: ”Jos taiteestani tulee se monumentti miksi sen nyt tarkoitan silloin olen oleva museomaalareiden joukossa. Silloin olen minäkin luonut ikuista, suurta taidetta, kaikille kaikkina aikoina, moukilta iäti salassa!”[35] Museomaalarin statuksen eli taiteellisen kuolemattomuuden tavoittelu saattaa kuulostaa tutulta, sillä se on lähes sanatarkkaa lainaa Paavo Rintalan fiktiiviseltä Vilho Lammelta.[36] Johtotähtenä se kuitenkin on kirkkaampi kuin kuuluisan Sigmund Freudin suoraviivainen olettama, että taiteilijan sublimaation pohjana olisi maineen, vallan, rikkauden ja naisten rakkauden kaipuu.[37] Sellaiset kuuluvat tähän elämään, Palsan tähtäin on kauempana. Itsemurhaa hänen ei sanan perinteisessä merkityksessä tarvitse tehdä, sillä taiteen valitseminen on hänen kannaltaan yhtä lailla kuolemaa kohti kulkemista. Kun Camus kirjoittaa, että itsemurha on teko, jota valmistellaan sydämen hiljaisuudessa niin kuin valmistellaan suurta teosta,[38] niin Palsa tuntuu kääntävän asian toistuvasti toisin päin: jokaista suurta teosta valmistellaan kuin itsemurhaa.

Ehdotan siis, että Palsan valinnoissa ilmenee hänen tiedostamansa idea yksilöllisyyden jatkumisesta yli kuoleman rajan. Tällaista käsitteellistä mahdollisuutta sivuavat Oiva Ketonen ja Esa Saarinen artikkelissaan Luopuminen ja kuolema.[39] Kirjoittajat muistuttavat, että kielen rakenteiden tasolla me emme yleensäkään tee tarkkaa eroa elävien ja kuolleiden välille, vaan saatamme puhua kuolleista yksilöinä yhtä vaivattomasti kuin elävistäkin. Toisin sanoen kuolema ei näyttäydy (kielen ja kulttuurin ulottuvuuksissa) yksilön ehdottomana loppupisteenä, vaan sitä seuraa olotila, jonka subjekti kuollut on. Näin myös Kalervo Palsa jatkaa varsin näkyvästi olemistaan kuolemansa jälkeisenä subjektina, jopa niin, että hänelle näyttää tapahtuvan monenlaista – esimerkkinä vaikkapa kotitalon ja Getsemane-ateljeen avaaminen yleisölle kesällä 2013 ja näyttely Berliinissä sama syksynä. On myös selvä, että Palsan yksilöllisyyden jatkuminen vahvana kuoleman jälkeen perustuu muullekin kuin teosten museostatukselle. Alkuperäisen taiteellisen kilvoittelun kannalta on hieman ongelmallinen paradoksi, että jäämistön Kiasmaan lahjoittamisen myötä lähes kaikista Palsan teoksista tuli lopulta ”museomaalauksia”.

Jätän pohtimatta ne mahdollisuudet miten itsemurha olisi muuttanut Palsan kuolemanjälkeistä kuvaa; tällöinhän puhuisimme kokonaan eri yksilöstä jo ennen kuolemaa. Palaan sen sijaan pohdintojeni lähtöpisteeseen eli maalaukseen Wittgensteinin ylistys (Yksinäisyys ja uhma) ja siinä esitettyyn. Eräs kosketuskohta on näet vielä käsittelemättä. Absurdin länsimaisen elämäntunteen klassikkoteoksessa, näytelmässä Waiting for Godot (ensi-ilta 1953), Samuel Beckett määrittelee pelkistetyn näyttämökuvan seuraavasti: ”Maantie. Puu. Ilta”.[40] Puu on olennaisen tärkeä, sillä jo ensimmäisen näytöksen alkupuolella Godot’ta odottavat Estragon ja Vladimir ovat odottamisen mittaan kypsiä pohtimaan vaihtoehtoja:

    Vladimir: […] Mitä me nyt teemme?
    Estragon: Odotamme.
    Vladimir: Niin, mutta odottaessamme.
    Estragon: Mitäpä jos hirtämme itsemme?
    Vladimir: Hmm. Se toisi meille erektion!
    Estragon: (innoissaan). Erektion!
    Vladimir: Ja kaiken mitä siitä seuraa. Mihin se lentää kasvaa alruuna. Sen vuoksi ne kiljuvat kun ne kiskotaan ylös. Tiesitkö sitä?
    Estragon: Hirtetään itsemme heti!
    Vladimir: Tuosta oksasta? (He menevät lähemmäs puuta.) En luottaisi siihen.[41]

Palsan maalauksessa ja grafiikassa on puu, mutta erektiosta ei ole tietoakaan. Hirttäytymisen ja erektion jännitteinen suhde, joka hänen varhaisemmissa töissään on ilmeinen, asettuukin uuteen valoon.[42] Esimerkiksi maalauksissa Kullervo (1972 ja 1983)[43] hirttoköyttä kannatteleva puu ja hirttäytyvä hahmo ovat erillisiä ja vain jälkimmäinen on kuoleman subjekti. Wittgensteinin ylistys (Yksinäisyys ja uhma) -teoksessa taas se missä kuollaan ja se joka kuolee ovat yhtä ja samaa. Tilanteen kehämäisyys muistuttaa, niin kuin edellä jo todettiin, Vapautuminen -teoksen hirttäytymistä erektioon. Nyt kuitenkin kannatteleva puoli eli puunrunko on itsessään täysin kelottunut, mehuton ja kuiva. Se on kuin Jeesuksen kiroama viikunapuu, josta ei enää ikinä kasva hedelmää.[44] Miksi hyvä Jeesus niin tekee jää selittämättömäksi.

Kuten havaittiin, teoksen kuva-aihe on perua vuodelta 1975. Viittaus Wittgensteiniin tulee vasta kymmenen vuotta myöhemmin. En pysty sanomaan tarkalleen mitä Palsa ylistyksellään tarkoittaa, joten teen vain alustavan ehdotuksen. Palsalla on tilaisuus lukea Tractatuksen suomennoksesta (kolmas painos ilmestyy 1984), kuinka elämän ongelman ratkaisu näkyy siinä, että koko elämän ongelman kysymys häviää koska sitä ei voida lausua. Wittgenstein jatkaa: ”(Eikö tässä ole syy siihen miksi ihmiset, joille elämän merkitys on pitkien epäilyjen jälkeen selvinnyt, eivät sitten olekaan kyenneet sanomaan missä tämä merkitys oli?)”[45] On asioita, joita ei voida ilmaista ja jotka vain näyttäytyvät (zeigt sich).[46] Tähän kiteytyy Wittgensteinin mystiikka ja kirjan päättävä vaikenemisen vaatimus. Tractatuksen esipuheen mukaan hän itse kuitenkin tietää jääneensä kauas siitä mikä olisi mahdollista, koska hänen voimansa tehtävän hallitsemiseen ovat liian vähäiset: ”Tulkoot toiset ja tehkööt sen paremmin.”[47] Kenties Palsa tunsi 1980-luvun puolivälissä luomisvoimansa jo kuivuneen. Olen edellä lyhyesti tulkinnut yhden Kalervo Palsan teoksen taustoja. Pelkästään tämän kautta tulee näkyviin se kosketuskohtien runsaus, joka on ominaista hänen tuotannolleen. Toimimalla yhtä aikaa kolmella sektorilla – kuvataide, sarjakuva, päiväkirja – Palsa pystyy levittämään verkkonsa laajalle. Kirjallisten ja taiteen sisäisten viittausten (sekä taiteilijan että tulkitsijan mielessä syntyneiden) määrä ja monipuolisuus on kiehtovaa ja selittää osaltaan Palsaan kohdistuvan kiinnostuksen kasvun. Hänen tuotantonsa tarjoilee avokätisesti näkökulmia ja ehdottaa luentatapoja – Sami Liuhdon sanoin hän on ”kulttuurihistoriallinen tapahtumapinta”.[48] Palsan vahvistuva asema tutkimuskohteena on myös tarkoittanut tuon pinnan laajenemista; jo nyt tutkielmia on tehty taidehistorian lisäksi uskontotieteen, nuorisotutkimuksen, taidekasvatuksen, kulttuurihistorian, kirjallisuustieteen ja filosofian alueilla. Palsan oma taiteilijuuden rakentaminen on saanut tuekseen niin paljon institutionaalisia jatkeita, että hänen asemansa ”sivistysihmisenä” tuskin on uhattuna.[49] Museomaalarin lisäksi hänestä on kehkeytynyt myös kirjallinen toimija.[50] Palsan taiteessahan kyse ei ole siitä, että hän olisi yksiselitteisesti muita taiteilijoita lukeneempi tai syvällisemmin sivistynyt, vaan siitä, että omaksutut ainekset ovat lähes aina näkyvillä ja osana hänen ilmaisuaan. Tässä mielessä hänen teoksensa, etenkin 1970-luvulta alkaen, ovat vahvasti käsitteellisiä. Täsmennän vielä mitä tarkoitan.

Vuonna 1986 vieraillessaan New Yorkissa Palsa käy Joseph Kosuthin näyttelyssä ja kuittaa: ”Nykyaikana on melko paska muoti. Se on täällä ja myös meillä Suomessa. Tämä abstrakti, käsite-minimalistinen taide.”[51] Palsan näkökulmasta kuuluisa amerikkalaisen käsitetaiteen pioneeri on pelkästään tylsä ja veretön. Laitan painon on sanoille ”abstrakti” ja ”minimalistinen”, sillä niillä on Palsan taiteen kanssa vähän tekemistä. Käsitteellisyyden suhteen hän sen sijaan on avoin ja salliva. Ero nykyajan paskamuotiin on siinä, että Palsan viljelemä käsitteellisyys ei nojaa minimalismiin vaan muodoiltaan runsaisiin groteskin ja makaaberin traditioihin, joiden kirjalliset ja historialliset kerrostumat ovat tiheitä ja mehukkaita.[52] Näyttelyarviossaan Palsa mielestäni osuu oikeaan; filosofisesti Kosuthilla on hyvin vähän annettavaa, useimmat teokset ovat vain pelkkää tyyliteltyä pintaa. Näihin lukeutuvat muun muassa hänen 1980-luvulla toteuttamansa Wittgenstein-työt. Palsan ”runsauden periaate” sen sijaan lupaa, että hänen tuotantonsa ei heti tyhjene ja että se tulee vielä askarruttamaan tutkijoita jatkossakin. Uskon, että vahvasti käsitteellisellä tekniikallaan Palsa edelleen yltää yllättäviin asioihin.
Tarkastelen artikkelissani saamelaista kuvataidetta Suomessa 1970-luvun lopulta alkaen kolmen saamelaisen kuvataiteilijapolven valossa. Suomen saamelaiset kuvataiteilijat ovat syntyneet sodan jälkeisenä aikana. Muutokset yhteiskunnassa, suhtautumisessa saamelaisiin ja saamelaisten omien instituutioiden kehittymisessä vaikuttavat kulttuuriin ja taiteeseen, joten sukupolvijaottelu tuntuu luontevalta. Saamen kulttuurin professori Veli-Pekka Lehtola jakaa saamelaisen kirjallisuuden kolmeen vaiheeseen: jäljittelyn tai omaksumisen vaiheeseen, vastareaktion tai protestin vaiheeseen ja oman äänen löytymisen vaiheeseen. Ensimmäinen vaihe sijoittuu 1900-luvun alkuun, jolloin kolonialistiseen käytäntöön liittyviä kirjallisuuden ja kirjoittamisen muotoja omaksutaan. Toinen vaihe sijoittuu radikaalin 1970-luvun ja 1980-luvun sukupolveen. Siihen liittyy ohjelmallisuus ja selkeä rajanveto saamelaisuuden ja suomalaisuuden välille sekä identiteetin pohdinta. Kolmas vaihe sijoittuu 1900- ja 2000-luvun vaihteeseen, tällöin ei tarvitse korostaa saamelaisuutta eikä pohdiskella identiteettiä vaan saamelaisuutta ilmaistaan uudella tavalla.[1] Suomessa ensimmäinen saamelainen kuvataiteilijasukupolvi sijoittuu samaan aikaan saamelaiskirjallisuuden toisen vaiheen kanssa.

Artikkelini aluksi luon lyhyen katsauksen saamelaismääritelmään, saamen kieleen, kotiseutualueeseen, saamelaisen käsityöhön ja saamelaisen kuvataiteen alkuvaiheisiin. Suomessa on järjestetty vuosina 1981–2000 kaikkiaan kolme saamelaistaidetta esittelevää näyttelyä, joihin osallistui taiteilijoita Norjasta, Ruotsista ja Suomesta. Seuraava saamelaista nykytaidetta esittelevä näyttely järjestetään keväällä 2014 Rovaniemen taidemuseossa. Keskityn artikkelissani Suomen saamelaistaiteilijoihin, vaikka saamelaiskulttuuri on valtionrajat ylittävä. Saamelaiset ovat Norjan, Ruotsin, Suomen ja Venäjän valtion alueilla asuva alkuperäiskansa, joka on Grönlannin inuiittien ohella ainoa Euroopan Unionin alueella alkuperäiskansaksi tunnustettu ryhmä. He (yhteensä n. 76 000–110 000) elävät kaikissa neljässä maassa vähemmistönä.[2] Suomessa saamelaiset (n. 9 000–10 000) jaetaan pohjois- eli tunturisaamelaisiin, inarinsaamelaisiin (n. 700–900) ja kolttasaamelaisiin (n. 500), jotka eroavat toisistaan kielen, historian, elinkeinojen ja asuinalueen perusteella. Saamelaiset kuuluvat eri uskontokuntiin, koltat ovat ortodokseja ja muut pääosin evankelis-luterilaisia.[3] Suomessa saamelaisella tarkoitetaan henkilöä, joka pitää itseään saamelaisena. Tämä lisäksi on täytettävä yksi seuraavista kriteereistä:

1. hän itse tai ainakin yksi hänen vanhemmistaan tai isovanhemmistaan on oppinut saamen kielen ensimmäisenä kielenään tai

2. hän on sellaisen henkilön jälkeläinen, joka on merkitty tunturi-, metsä- tai kalastajalappalaiseksi maa-, veronkanto- tai henkikirjassa tai

3. ainakin yksi hänen vanhemmistaan on merkitty tai olisi voitu merkitä äänioikeutetuksi saamelaisvaltuuskunnan tai saamelaiskäräjien vaaleissa.

Norjassa ja Ruotsissa määritelmä on samanlainen kuin Suomessa. Tärkeää on sukutausta, suhde saamen kieleen ja sitä kautta kulttuuriin sekä tunne saamelaisuudesta.[4]

Kielen merkitys saamelaisen kulttuurin olemassaololle on huomattava. Saamen kieli jakautuu 9–10 pääkieleen, joiden sisällä on omat murteensa. Näistä kolmea puhutaan Suomessa. Noin tuhannen vuoden aikana kantasaamelaisen kielen murteet ovat eriytyneet toisistaan niin paljon, ettei pohjoissaamen puhuja ymmärrä kolttasaamea tai inarinsaamea. Saamen kielet ovat suomen ja itämerensuomalaisten kielten lähimmät sukulaiset. Saamella ja suomella on paljon yhteiseen kantakieleen pohjautuvia sanastollisia ja rakenteellisia yhtäläisyyksiä. Kaikki saamen kielet on luokiteltu UNESCO:n uhanalaisten kielten joukkoon, inarinsaame ja kolttasaame erittäin uhanalaisiksi. Suomessa pohjoissaamen puhujia on yli 2000, inarin- ja kolttasaamen puhujia noin 300 kumpaakin.[5]

Kielen ohella tärkeä saamelaisuuteen liitetty seikka on saamenpuku (lapinpuku). Samoin kuin kieli, kertoo saamenpuku saamelaisen kulttuurin ja elinkeinojen moninaisuudesta. Pukujen mallit ja koristelut ovat erilaisia eri alueilla. Puvun yleisistä tuntomerkeistä saamelainen on perinteisesti tunnistanut toisen taustan, vivahde-eroista kylän ja suvun. Suomen Lapin puvussa on viisi päämallia: kolttasaamelainen, vuotsolainen, inarilainen, enontekiöläinen ja utsjokelainen eli tenolainen puku. Lapin puku on eräs saamelaisen ihmisen identiteetin symboleita.[6] Myös saamelaismusiikkia kuten joikua ja leuddia, joka on kolttasaamelaisten laulettu henkilötarina, pidetään saamelaisuudelle tärkeänä kriteerinä.[7]

2010-luvun Suomessa suuren saamelaisryhmän muodostavat ns. city-saamelaiset, kaupungeissa asuvat saamelaiset, jotka edustavat moderneja ammatteja ja elinkeinoja. Yli 60 prosenttia Suomen saamelaisista asuu saamelaisten kotiseutualueen ulkopuolella. Alueeseen kuuluvat Enontekiön, Inarin ja Utsjoen kunnat sekä Sodankylän kunnan pohjoisalue.[8] Saamelaisilla on ollut vuodesta 1996 lähtien kotiseutualueellaan kieltä ja kulttuuria koskeva perustuslain mukainen kulttuuri-itsehallinto. Vaaleilla valittu saamelaiskäräjät päättää kulttuuri-, oppimateriaali- sekä sosiaali- että terveysmäärärahoista. Vuonna 1989 solmittiin Kansainvälisen työjärjestö ILO:n alkuperäisoikeuksia koskeva sopimus (No 169), jonka tarkoitus on turvata alkuperäiskansojen kielen ja kulttuurin säilyminen. Suomen valtio tunnusti saamelaiset alkuperäiskansaksi vuonna 1995, muttei ole ratifioinut ILO:n sopimusta.[9] Sopimuksen ratifioimisesta on syntynyt voimakasta keskustelua ja poliittista liikehdintää Suomessa. Keskustelun keskiössä ovat kysymykset, mikä tai mikä saamelaisuus on, kuka on saamelainen ja ketkä ovat alkuperäiskansaa. Metsästys ja kalastus sekä myöhemmin kehitetty poronhoito ovat olleet saamelaisen kulttuurin perustana. Duodji eli perinteinen käsityötaide liittyi kiinteästi elämän- ja elinkeinojen piiriin kuten asumiseen ja muuttoihin. Duodji jaetaan pehmeisiin käsitöihin, joita ovat poronnahkatuotteet, kudonnaiset ja saamenpuvut sekä koviin käsitöihin, joiden materiaalina ovat poronsarvet, puu ja metalli. Nykyisin tehdään samoja käsitöitä kuin satoja vuosia sitten, mutta duodjin merkitys erityisenä kulttuurisena tuntomerkkinä on kasvanut.  Niinpä sen suojaaminen niin elinkeinona kuin kulttuurisymbolina tuli tärkeäksi; vuonna 1982 hyväksyttiin käsityömerkki Sámi duodji, joka takaa tuotteen olevan saamelaisen tekemä. Merkkiä hallinnoi Saamelaisneuvosto.[11]

Alkuperäiskansojen taiteen perinteinen tehtävä ei ollut innovatiivisuus, vaan se on pyrkinyt ohjaamaan luovuutta suullisen perimätiedon kautta menneisyyteen. Yksi vanhimmista tavoista tehdä kuvia ja koristella työvälineitä on kaiverrustekniikka. Yhä tänään saamelainen koristeveistäjä kuvioi luu-, puu- tai sarviesineensä tällä samalla tekniikalla. Saamelaisen käsityön, duodjin, perusteet juontavat juurensa liikkuvasta elämäntavasta ja asuinpaikkojen vaihtamisesta. Esine sai perusmuotonsa ja materiaalinsa käyttötarkoituksen mukaan.[12] Duodjin lähtökohdat ovat luonnossa; kaikki käytetyt materiaalit ovat luonnonmateriaaleja, jotka tekijä käsittelee alusta loppuun asti itse. Duodjia ei pidetä täysin autonomisena taiteilijan tuotoksena, sillä se liittyy niin vahvasti saamelaiseen kulttuuriin.[13] 1980- ja 1990-luvun myötä perinteisen duodjin ja taidekäsityön raja on jonkin verran hämärtynyt, kun käsitöitä on alettu tehdä yhä enemmän myyntiin. Kuitenkin käsitöitä tehdään samalla tavoin kuin sata vuotta sitten, mutta käsityö on saanut uusia merkityksiä ja käyttötapoja. Tästä esimerkkinä on lypsykauha, náhppi, joka kehitettiin alkujaan poron lypsämiseen, mutta nykyisin sitä voidaan käyttää kulhona tai pelkästään taide-esineenä.[14]

Saamen kielen sana dáidda eli taide vakiintui vasta 1970-luvulla. Dáidda sisältää kuvataiteen alat, kirjallisuuden, teatterin, tanssin, elokuvan ja musiikin. Nykyajan taide nousee duodji-perinteestä, mutta myös muusta henkisestä perinteestä kuten satu-, muistelus- ja joikuperinteestä. Saamelaisten kuten monien alkuperäiskansojen taiteelle on olennaista voimakas yhteenkuuluvuus perheeseen, sukuun, ympäröivään luontoon ja kotipaikkaan. Arktisena kulttuurina saamelaistaiteelle on tyypillistä sopeutuminen luontoon ja animistinen suhde luontoon, jonka mukaan ihminen on erottamaton osa luontoa. Saamelaisen kuvataiteen lähteet palautuvat mahdollisesti esihistoriallisiin kalliopiirroksiin, joiden aiheet säilyivät saamelaisessa mytologiassa ja noitarummuissa. Lähetyssaarnaajat hävittivät rummut, mutta kuviot siirtyivät käyttöesineisiin. Toisaalta 1900-luvun myötä keskeiseksi vaikuttajaksi tuli myös länsimainen taidekäsitys.[15]

Johan Turi (1854–1936), Nils Nilsson Skum (1872–1951) ja John Savio (1902–1938) olivat ensimmäisiä laajalti tunnettuja saamelaisia kuvataiteilijoita. Joskus myös norjalaiset Oddmund Kristiansen (1920–1997) ja Iver Jåks (1932–2007) liitetään saamelaistaiteen varhaisvaiheisiin, sillä he olivat luomassa virallista saamelaista taide-elämää.[16] Turin kirja Muittalus samid birra (1910) oli ensimmäinen saamelaisen saameksi kirjoittama ei-uskonnollinen teos. Kirjan tekstiä täydentää kuva-atlas, jonka avulla hän halusi näyttää oleellisimman saamelaisten elinoloista: elämän porometsässä, poroaitauksen, kesä- ja talvimuutot, elämän leiripaikalla, käynnit kirkossa, perinteet, petoeläinten metsästyksen, saamelaisten kosmologian.[17] Nils Nilsson Skum oli piirtänyt paljon jo poikasena, mutta luovuttuaan poronhoidosta 62-vuotiaana hänelle jäi aikaa ja hän alkoi toden teolla piirtää. Hänen kirjansa Same sita – Lappbyn (1938) sisälsi 98 poronhoitoa eri vuoden aikoina kuvaavaa piirrosta. [18]

Itseoppineet Turi ja Skum piirsivät ja kirjoittivat siirtääkseen seuraaville sukupolville kansansa perinnetietoa ja tutustuttaakseen ei-saamelaiset näiden elämään ja kulttuuriin. Saamelaisyhteisön elämän dokumentointi ja oma henkilökohtainen ilmaisu olivat vahvasti läsnä ja yhtä tärkeitä, minkä takia heidän kuvillaan ja teksteillään on sekä käytännöllinen että esteettinen ulottuvuutensa.[19] Molemmat olivat porosaamelaisia, joiden perheet olivat 1850-luvun rajasulkujen takia muuttaneet Norjasta Ruotsiin, ja kasvaneet kokonaisvaltaiseen luonnonhavainnointiin. Heidän kirjankuvituksissaan keskeisenä oli sisältö, jonka kuvaaminen selkeästi ja ymmärrettävänä vaikutti heidän tapaansa sommitella.[20] Saatuaan kuuluisuutta kirjojensa avulla he pyrkivät tuomaan itsensä esiin kuvataiteilijana ja kehittivät ilmaisuaan vastaamaan myös ostajien odotuksia. Niinpä 1900-luvun länsimaisen taiteen tyylit ja kuvanrakentamisen tavat kuten värien, muotojen ja perspektiivin käyttö sekä kuvatilan jako vaikuttivat heidän kuvaustapaansa.[21]

Norjassa, Jäämeren rannikkokylässä syntynyt John Savio menetti varhain vanhempansa, ja äidin vanhemmat huolehtivat hänen kasvatuksestaan. Hän kuului kahteen vähemmistöön: äidin suku oli merisaamelaisia ja isän suku kveenejä. Isovanhempien varallisuuden turvin Savio kävi keskikoulun. Keskeytettyään lukion hän opiskeli Oslossa taide- ja käsiteollisuuskoulussa, jossa hän teki alastontutkielmia ja tutustui perspektiivi- ja värioppiin.[22] Oslossa Savio tutustui Edvard Munchin puupiirroksiin mutta kehitti omaa tekniikkaansa englantilaisen opaskirjan The woodcut of To-Say at Home and Abroad (1927) avulla hienosyiseksi ilmaisuksi.[23]

Aiheina Saviolla olivat luonto ja ihmisen suhde luontoon, saamelaiset, pohjoisrannikon satamakaupungit ja niiden elämä, kalastajat, veneet, tunturit ja kylät sekä poronhoito. Savio halusi tuoda esille Finnmarkin maisemat sekä saamelaisten elämän.[24] Vaikka maisemakuvauksissa on mukana koristeellisuutta, taiteilijalla oli kyky löytää kohteensa ominaispiirteet.[25] Hän piti joitakin yksityisnäyttelyitä Tromssassa ja kesällä 1936 Pariisissa; näyttelyiden saama vastaanotto oli hyvä. Savio kuvasi saamelaisia hyvin monissa tilanteissa poronhoitotyössä: ottamassa poroa kiinni tai hätyyttämässä susia porojen kimpusta ja vapaa-aikana: kortin peluussa tai nuotiolla kahvittelemassa. Hänen saamelaisensa ovat vahvoja ja osaavia työssään; heillä on oma kulttuurinsa ja ihmisarvonsa.  Savio kuvasi saamelaiskulttuuria yksilön näkökulmasta eikä kuten Skum ja Turi, jotka kuvasivat saamelaisuutta kollektiivisuuden kautta.[26] Valitettavasti Savion taiteelliset ja yhteiskunnalliset pyrkimyksensä jäivät eksoottisina koettujen aiheiden varjoon. Nuoruudessa sairastettu tuberkuloosi puhkesi uudelleen ja John Savio kuoli 36-vuotiaana.[27]

Toisen maailman sodan loppuvaiheissa Norjan ja Suomen pohjoisosat poltettiin. 1950-luku ja 1960-luku olivat jälleenrakentamisen vuosia, jolloin korjattiin sodan aiheuttamat tuhot. Tuolloin Ruotsissa, Norjassa ja Suomessa haluttiin luoda yksi, yhtenäinen ja kaikkia samalla tavoin kohteleva valtio, jolloin vähemmistöjen tarpeita ei huomioitu riittävästi. Niinpä saamelaistaiteella ei ollut mahdollisuutta nousta esiin, ja saamelaisen kuvataiteen läpilyönti tapahtui vasta 1970-luvun lopulla rinnan Alta-Kautokeino -vesistön rakentamisen vastustamisen kanssa. Norjan valtion energiayritys teki vuonna 1968 ehdotuksen vesistön säännöstelystä, joka koski laajaa aluetta. Suunnitelman mukaan vanha saamealaiskylä Máze (Masi) jäisi perustettavan tekojärven alle. Voimakkaan vastustuksen takia saamelaiskylä säilyi.  Vuonna 1976 nuorten saamelaistaiteilijoiden joukko kokoontui työskentelemään Mázessa, jonne osa heistä asettui asumaan.[28]

Aage Gaup (s. 1943), Synnöve Persen (s. 1950) ja Josef Halse (s. 1951) perustivat vuonna 1978 saamelaisen taiteilijaryhmän ns. Masin ryhmän (Mázejoavku). Vuoteen 1980 mennessä mukaan liittyi lisää saamelaistaiteilijoita. Ryhmä toimi vuoteen 1983 asti.[29] Ryhmän taiteilijat olivat opiskelleet Oslossa, Trondheimissa ja Göteborgissa, yhteistä heille oli saamelaisuus ja taide. Masin ryhmäläiset olivat hyvin aktiivisia, osallistuivat Alta-mielenosoituksiin ja jopa nälkälakkoon vastustaessaan vesistörakentamista. He pitivät lukuisia näyttelyitä, jolloin saamelaisten asia sai huomioita ja saamelainen kuvataide tuli näkyväksi. [30] Masin ryhmän ja Nils Aslak Valkeapään (1943–2001) aktiivisen panoksen ansioista perustettiin Sámi Dáiddacehpiid Searvi, SDS (Saamelaistaiteilijoiden liitto) vuonna 1979. Järjestö on kokosi yhteen Norjan, Ruotsin ja Suomen saamelaisalueen taiteilijat, järjesti näyttelytilaisuuksia ja ohjasi toimintaa vuonna 1986 Kaarasjoelle perustetun Sámi Dáiddaguovddasin, SDG (Saamelaisen taidekeskuksen, vuodesta 2013 nimi on ollut Saamelaisen nykytaiteen keskus) kautta.[31]

Kiista Alta-Kautokeino -vesistön suojelusta jatkui. Vastakkain oli kaksi erilaista näkemystä luontoa riistäen hyödyntävästä ja pehmeästi hyödyntävästä toimintatavasta. Lisäksi kiistassa oli saamelaisten kannalta kysymys oikeudesta päättää omien alueidensa käytöstä. Saamelaistaiteilijat taistelivat vapaan joen puolesta, mikä yhdisti ja aktivoi Norjan, Ruotsin ja Suomen saamelaistaiteilijoita. Vapaan joen puolustajat hävisivät, voimalaitos vihittiin käyttöön 1987, mutta saamelaiset tulivat tietoisiksi oman kulttuurinsa ja elämäntapansa oikeutuksesta. Alta-kiista oli käännekohta saamelaisen nyky-yhteiskunnan kehityksessä erityisesti Norjassa, mutta se säteili vaikutustaan myös Suomeen. 1970-ja 1980-luvun saamelaistaide pyrki hahmottamaan saamelaisuutta nykyajan murrostilanteessa. Sotien jälkeen 1940- ja 1950-luvulla syntyneiden saamelaisten suhde omaan kulttuuriin ei ollut itsestäänselvyys.[33] Vuoden 1921 oppivelvollisuuslain mukaan yli viiden kilometrin päässä koulusta asuvat lapset vapautettiin oppivelvollisuudesta. Vuoden 1947 alusta oppivelvollisuus kosketti kaikkia. Nyt edellytettiin uusien koulujen rakentamista ja asuntoloiden perustamista kauempaa tuleville lapsille. Kaikki saamelaislapset pääsivät kouluun, mutta koululaitos toimi suomalaisten arvojen ja ihanteiden varassa.[34]

Evakko- ja jälleenrakennusaika lisäsivät valtakulttuurin asemaa, mitä edisti suomalaisasutuksen nopea lisääntyminen saamelaisalueella. Liikenneyhteyksien paraneminen ja hallinnon vahvempi ote lisäsivät saamelaisten assimilaatiota. Suomalaistumisesta tuli jopa muotiasia, ja koululaitos edisti sulautumista. Lapset joutuivat pois oman kulttuurinsa piiristä vaiheessa, jolloin oma identiteetti oli kehittymässä ja suomalaiskulttuurin mallit omaksuttiin helposti.[35] Ennen toista maailmansotaa katekeetat olivat opettaneet lapsia heidän kotiympäristössään, jolloin suhde perinteeseen ja kieleen ei katkennut. Sen sijaan toisen maailmansodan jälkeen aina 1970-luvun alkuun asti koulun opetuskieli oli suomi. Yleinen oppivelvollisuuslaki (1921) totesi, että kansakoulussa opetus annetaan oppilaan äidinkielellä. ”Äidinkielellä tarkoitetaan sitä kieltä, suomea tai ruotsia, jota lapsi yksinomaan tai parhaiten osaa.” Peruskoulu aloitti toimintansa Lapin läänissä elokuussa 1972.  Peruskouluasetuksen mukaan saamenkielen opetusta annetaan tarpeen mukaisesti, ja äidinkielen asemassa olivat vain suomi ja ruotsi. Kirjailija Kirsti Paltto kirjoitti Saamelaiset -teoksessa (1973): ”Saamelaisilla ei siis todellakaan ole äidinkieltä.”[36]

Monen saamelaistaiteilijan taustalla olivat ensin turvallinen lapsuus suvun keskuudessa ja sitten kouluajan vierauden sekä yksinäisyyden tunne ja näiden aiheuttama traumaattinen ristiriita. 1970- ja 1980-luvulla nuoret saamelaistaiteilijat eivät enää hyväksyneet suomalaistamista ja vanhan saamelaisperinteen ja -tiedon katoamista. Heille oli tärkeää elvyttää vanhan, katoamassa olevan saamelaiskulttuurin muodot ja arvot. Heidän oli kuitenkin ratkaistava suhde ikivanhaan, luonnonuskoon perustuvaan shamanistiseen kulttuuriin, joka löytyi enää vain kirjoista ja varhaisten saamelaistaiteilijoiden teoksista. [37] Ensimmäisen saamelaiskuvataiteilijapolven olivat joiun, kertomaperinteen ja duodjin taitajia. Tähän taiteilijapolveen kuuluvat Nils-Aslak Valkeapää, Iria Ciekca-Schmidt ja Petteri Laiti. Kansallisesti ja kansainvälisesti tunnetuin saamelaiskulttuurin edustaja ja monipuolinen taiteilija Nils-Aslak Valkeapää (Aillu, Áillohas) syntyi maaliskuussa 1943 Käsivarren Lapissa, kun perhe oli siirtymässä Enontekiön Palojoensuusta kohti pohjoista. Hänen perheensä kuului jutaaviin saamelaisiin; perhe teki vuosittaisen muuttomatkan porojen kanssa. Suhde luontoon, vuodenaikojen ja sään vaihteluihin muodostui henkilökohtaiseksi kokemukseksi.[38] Evakkotaipaleen jälkeen perhe asettui Pättikän kylään, joka sijaitsee Kaaresuvannon ja Kilpisjärven välisen tien varrella. Valkeapäästä ei tullut poromiestä eikä opettajaa, vaikka hän suoritti kansakoulun opettajatutkinnon Kemijärven seminaarissa. Seminaarissa Valkeapää sai perehtyä kirjoittamiseen, musiikkiin ja kuvataiteisiin. Vuonna 1966 hän aloitti taiteilijana ja parin vuoden kuluttua hän julkaisi ensimmäisen levynsä Joikuja. Valkeapää asui Pättikän kylässä vuoteen 1996, jolloin hän muutti Norjaan Yykeänperään. Sinne hän rakennutti saamelaisperinnettä mukaillen kuusikulmaisen Lásságámmi-talon. [39]

Nils-Aslak Valkeapää oli miltei katoamassa olleen joikuperinteen elvyttäjä, muusikko, kirjailija, kuvataiteilija, yhteiskunnallinen vaikuttaja ja saamelaisten kulttuurilähettiläs. Lisäksi hänellä oli merkittävä asema saamelaisen kansallistunnon herättäjänä ja vahvistajana. Hänen ensimmäinen kirjansa Terveisiä Lapista (1971) otti esille saamelaisten aseman ja vaati heille oikeutta elää omilla ehdoillaan, säilyttää ja uudistaa kulttuuriaan.[40] Hän toimi Lapin läänintaiteilijana 1978–1983 sekä Unescon ja Alkuperäiskansojen maailmanneuvoston kulttuuritehtävissä ennen kuin virkavaltaisuuteen kyllästyneenä paneutui Beaivi, áhcazán (Aurinko, isäni, 1988) -kirjan tekemiseen. Valkeapää keräsi kirjassa julkaistuja valokuvia kuuden vuoden ajan eurooppalaisista museoista. Kuvat kertovat saamelaisista 1860-luvulta 1930-luvulle. Kuvien lisäksi teos koostuu lyhyistä runoista. Taiteilija kutsui kirjaansa nimellä govadas, joka tarkoittaa saamelaisen noitarummun kuvioitua kalvoa tai kuvioitua esinettä. Kirjastaan hän sai Pohjoismaiden neuvoston kirjallisuuspalkinnon 1991.[41]

Luomisen kokonaisvaltaisuus oli tyypillistä Valkeapään taiteelle. Taiteilijan elämäkertaa kirjoittavan Marjut Aikion mukaan hän oli synesteetikko. Maalatessaan Valkeapää kuuli piirroksensa tai kuvansa musiikkina ja sanoina. Vastaavasti musiikkia tehdessään hän näki värejä ja kuuli sanoja; kirjoittaessaan hänen mielessään soi musiikki ja hän näki värejä.[42] Hän teki omien runoteostensa ja levyjensä kansikuvien ohella muidenkin saamelaiskirjailijoiden kuten Kirsti Palton ja Rauni Magga Lukkarin kirjojen kansikuvat. Äiti Susanna Valkeapää teki nomadi saamelaisten elämää esittäviä piirroksia, joita taiteilija käytti runokirjansa kuvituksessa.[43]

Nils-Aslak Valkeapään taiteen keskeisiä teemoja olivat saamelainen identiteetti, rakkaus, ihmisyys ja ihmisen sekä luonnon välinen yhteys.[44] Hän halusi luoda kuva- ja kuvitustaiteessaan saamelaista kuvastoa, jolloin Altan kalliopiirrokset, shamaanien noitarumpujen kuviot ja duodjin koristekuviot sekä varhaisten saamelaistaiteilijoiden kuten Johan Turin ja Nils Nilsson Skumin piirrokset olivat tärkeitä inspiraation lähteitä. Valkeapään tuotannossa näkyy perinteinen voimakas värimaailma yhtyneenä noitarummuista tuttuihin symboleihin sekä Turin ja Skumin avaraan tilallisuuteen. Hänen käyttämänsä materiaalit ja tekniikat olivat monipuolisia. Valkeapään varhaiskauden teoksessa Silloin aurinko oli aina luonamme (1975, kuva 1) on jo nimessä kaipaus kadotettuun aikaan. Teoksen sommittelu muistuttaa Rooman noitarummun jakoa ylä- ja alasegmenttiin.[46]  Etualalle, maanpäälliseen alasegmenttiin, on kuvattu saamenpukuinen nainen ja mies sekä koira. Takaosaan, maan yläpuolella olevaa yläsegmenttiin, on kuvattu poro, kettuja, lintuja ja mahdollisesti kaksi jumalhahmoa. Näiden kahden maailman välillä ja maalauksen keskellä on ihmiskasvoinen ja isokokoinen kellanoranssi aurinko. Aurinko oli yksi saamelaisten tärkeimmistä jumalista. Vanhemmissa kirjallisissa lähteissä aurinko on kaiken elämän äiti, ja saamelaisilla on aurinkoon liittyviä tarinoita.[47] Valkeapää tunsi Reidar Särestöniemen (1925–1981) ja osallistui muun muassa kesällä 1972 Eeli Aallon Särestöniemeä esittelevän elokuvan teossa. Hän sävelsi elokuvaa varten Ná Reidaran mole -jouin ystävästään.[48] Maalauksen voimakkaat värit tulevat saamelaiskulttuurista, mutta ekspressiivinen ilmaisu on ehkä saanut vaikutteita Särestöniemen teoksista. Valkepään maalauksissa on ekspressiivisyyttä, joka kumpuaa hänen omasta kokemus- ja tunnemaailmastaan, sekä myyttis-surrealistinen tunnelma, mikä osoittaa sukulaisuutta esi-isien kuva- ja henkimaailmaan. Valkeapää totesikin:

    Ikivanha saamelainen kuvasto sinällään on oma kielensä, josta löytyy monenlaisia merkityksiä. Sitä voi seurata omana tarinanaan. Tuotuina uudelleen elävään elämään ja elävään luontoon vanhat symbolit ovat luettavissa uudessa valaistuksessa, uutena taiteellisena ilmaisuna. Ne luovat kaksoisvalaistuksen, joka saa uusia merkityksiä.[49]

Valkeapään uudenlainen musiikki sai kansainvälistä tunnustusta; nk. lintusinfonia Goase dušše sai vuonna 1993 arvostelulautakunnan erikoispalkinnon Prix Italian kansainvälisessä radiokilpailussa. Myös hänen kuvataiteensa sai paljon huomiota.[50] Hän esiintyi yhdessä Esa Kotilaisen ja Paroni Pakkunaisen kanssa Lillehammerin talviolympialaisten avajaisissa vuonna 1994.  Helmikuussa 1996 Valkeapää loukkaantui vakavasti auto-onnettomuudessa Enontekiöllä. Hän vetäytyi julkisuudesta mutta jatkoi kirjoittamista. Hänen viimeisin teoksensa Eanni, Eannazan (Äiti, Äitiseni) ilmestyi vuonna 2001. Monien palkintojen lisäksi hän oli Oulun ja Lapin yliopistojen kunniatohtori. 58-vuotias Nils-Aslak Valkeapää kuoli marraskuussa 2001 Espoossa äkilliseen sairauskohtaukseen ollessaan palaamassa Japanin matkalta. Iria Ciekca-Schmidtin taide kumpuaa pohjoisen luonnosta ja saamelaisesta kulttuurista mutta myös useita vuosia kestäneestä taidekoulutuksesta.  Ciekca-Schmidt syntyi 1947 Enontekiöllä, työskentelee Tammisaaressa ja viettää kesät Enontekiöllä. Hän opiskeli Helsingissä Taideteollisessa korkeakoulussa (1971–1977) ja Vapaassa Taidekoulussa (1977–1978), minkä jälkeen hän jatkoi taideopintojaan ensin Turun piirustuskoulussa vuoteen 1981 asti ja vielä vuoden Århusin Kunstakademissa Tanskassa. Vuosina 1990–1991 hän opiskeli Kuvataideakatemian graafisella osastolla Helsingissä ja suoritti kuvataiteilijan tutkinnon vuonna 1998 Lahden Ammattikorkeakoulussa sekä taiteen maisterin tutkinnon Meksikossa (1992–1994). Opinnot veivät hänet etelään ja ulkomaille. Hän ei pohtinut omaa identiteettiään, kunnes Toimiessaan Hollannissa etnisiä taiteita tutkivassa ryhmässä hän kohtasi oma taustansa ja teki sarjan saamelaismytologiaan liittyviä maalauksia:

    Ensimmäisen kerran elämässäni näin kirjoja, tutkimuksia saamelaismytologiasta, noitarumpujen kuvioista, saamen kansan sielusta, suhteesta jumaliin ja maailmankaikkeuteen. [--] Tämä projekti on matka, joka kertoo identiteetin katoamisesta ja sen etsimisestä, oman kansan historiasta ja samalla omasta historiastani. [52]

Ciekca-Schmidtin teosten nimet kuten Kahdeksan vuodenaikaa, Aurinko ja Shamaanitanssi liittyvät saamelaisuuteen tai arktiseen luontoon. Hän käyttää usein voimakkaita punaisia, sinisiä ja oransseja – pohjoisen kaamostaivaan värejä. Identiteetin etsinnässään taiteilija kääntyi vanhojen saamelaismytologioiden ja -aiheiden pariin. Aurinko, kuu ja tähti ovat mytologioissa tärkeitä, mutta niiden avulla suunnistettiin ja ennustettiin tulevien päivien sää. Nämä taivaankappaleet toistuvat hänen taiteessaan. Vaikka saamelaisuus on voimakas inspiraation lähde, Ciekca-Schmidt on saanut väri- ja aihemaailmaansa vaikutteita myös Afrikan kulttuureista ja maisemista.

Petteri Laiti (Ásllat-Mihku Biehtár) syntyi 1950 Inarinjokivarressa. Hän on ehkä Suomen tunnetuimpia saamelaisia taidekäsityöläisiä, hänen omistamansa käsityöpaja ja -myymälä sijaitsee Inarissa.[53] Hän sai taitonsa perintönä isältään ja koulutuksen kautta:

    Olen saanut innostuksen käsityön tekemiseen ’sukuvikana’. Olen lapsuudesta saakka tuntenut käsityön tekemisen eri vaiheet, materiaalien ja tarvittavien työkalujen käytön. (…) Isä opetti. Katsoin vieressä kun isä työskenteli. Samassa tuvassa jossa vanhemmat tekivät käsitöitä, lapset pääsivät jo pienestä pitäen seuraamaan esineiden valmistusta ja kyselemään.[54]

Koulun jälkeen Laiti osallistui talon töihin mutta hankki käsitöillä toimeentulonsa. Oman määritelmänsä mukaan ”lastukasassa kasvanut saamenkäsityön mestari” kävi luu- ja puutyökursseja vuosina 1972–1974, suoritti saamen käsityön jatkokurssin 1974 Jokkmokkissa Ruotsissa ja vuosina 1980–1984 hopeasepän tutkinnon. [55] Laiti hallitsee monipuolisesti perinteisiä käsityötaitoja, mutta on erikoistunut pahka- ja sarvitöihin sekä puukkoihin. Hänen hopeatyönsä tunnetaan siitä, että hän yhdistää hopeaan perinteisen käsityön materiaaleja ja muotoja uutta luovalla tavalla. Hänen töitään on ollut mukana monissa näyttelyissä Suomessa ja ulkomailla. Saamelaiskulttuurin ja -perinteen ohella keskeisenä vaikuttajana on länsimainen taidekäsitys, joka on tullut tutuksi perus- ja taidekoulussa sekä taidemaailman välityksellä. 1950-luvun lopulla ja 1960-luvulla syntyneille saamelaistaiteilijoille – johtuen kuulumisesta kahteen kulttuuriympäristöön tai saamen kielen menetyksen takia – oman identiteetin ja saamelaisuuden pohdinta olivat tärkeitä asioita. Tähän toiseen saamelaiseen kuvataiteilijapolveen kuuluvat Liisa Helander, joka on asunut Norjassa jo yli 30 vuotta, Tuula-Maija Magga-Hetta, Merja Aletta Ranttila, Seija Ranttila, Marja Helander ja Satu Natunen.

Tuula-Maija Magga-Hetta syntyi vuonna 1958. Hän on vuotsolaisen poromiehen tytär, joka oppi saamelaisen käsityötaidon kotonaan. Nykyään hän on poromiehen vaimo ja kolmen lapsen äiti – lisäksi luokanopettaja, taidekäsityöläinen ja tutkija. Magga-Hetta tekee väitöstutkimusta Lapin yliopiston Kasvatustieteen tiedekuntaan. Tutkimus käsittelee Lokan ja Porttipahdan tekoaltaiden alta muuttaneiden naisten kokemuksia kotiseutunsa menettämisestä. Taidekäsityön tekeminen alkoi Vuotson koulun aulaan suunnitellusta Tiet -tekstiilistä 1990-luvun alussa. Magga-Hetta oli tutustunut kirkkotekstiileihin Tervolan käsi- ja taideteollisuusoppilaitoksessa ja päätti valmistaa tilaan lämpöä ja pyhyyttä tuovan tekstiilin. Teos on kookas, ja saamelaiskulttuurin puhtaat värit muodostavat ristin mustalle pohjalle kangaspohjalle. [57] Magga-Hetta jatkoi käsitöiden parissa, koska hän halusi kertoa tekstiiliensä kautta saamelaiskulttuurista, pohjoisesta elämäntavasta ja luonnosta sekä omista kokemuksistaan modernin porotilan emäntänä. Joskus materiaalitkin löytyivät arjesta; saamenpuvun värein toteutettua seinävaatetta ryhdittivät kirkkaan väriset harjan varret.[58]

Perinteinen saamelaiskäsityö, duodji, ei sopinut Magga-Hettan ilmaisuun, vaikka hän käyttääkin perinteisiä materiaaleja: nahkaa ja poronsarvia sekä puuta. Värikkäät verat ja langat tuovat teoksiin uusia muotoja.[59] Magga-Hetta toivookin uudenlaista käsityötaidetta syntyvän perinteisen duodjin rinnalle:

    Pohjoinen tekeminen, kuten saamelainen perinnekäsityö, on tähdännyt aina käytännöllisyyteen, mutta taiteessa määränpäätä on joskus vaikea osoittaa. Taide on kuitenkin maailma, jonka tunnen omakseni ja jossa viihdyn.[60]

Magga-Hettalla on ollut kaksi näyttelyä Oodi porolle (2002) ja Elämän triangeli (2007) Siidassa – saamelaismuseossa Inarissa. Hän on suunnitellut kummisetänsä taiteilija Andreas Alarieston (1900-1989) näyttelyitä.[61] Tämä oli Sompion Lapista kotoisin oleva, usein varhaisiin saamelaistaiteilijoihin Turiin ja Skumiin verrattu suomalaistaiteilija, tarinankertoja ja perinteen tallentaja. Sisarukset Merja Aletta (1960) ja Seija Ranttila (1965) viettivät lapsuutensa Lemmenjoella. Molemmat vanhemmat olivat tunturisaamelaisia, joten lapset oppivat pohjoissaamen äidinkielenään. Perheen isä toimi Lemmenjoen kansallispuistossa puistonvartijana ja Lemmenjoen maisemat ja luonto olivat läsnä sisarusten lapsuudessa.  Lestadiolaisuus oli erottamaton osa perheen elämää; seuroja pidettiin usein ja lapset olivat mukana.[63] Koulut käytiin Menesjärvellä ja Ivalossa. Pitkän koulumatkan takia Merja Aletta joutui asumaan viikot asuntolassa, kelirikon takia joskus pitempäänkin. 1960-luvun lopussa ja 1970-luvulla saamelaisiin suhtauduttiin negatiivisesti ja nokkimisjärjestys oli selvä:

    Ko suomalaiset polki meitä tunturisaamelaisia, niin me polettiin kolttasaamelaisia. Aina löyty huonompia. Mutta mie en tiiä ketä kolttasaamelaiset polki. [64]

Ranttilan nuorimmaisen Seijan käydessä ala-astetta koulukyyditys toimi eikä hänen tarvinnut viettää asuntolaelämää, myöskään perheen uskonnollisuus ei ollut enää yhtä ankaraa.[65]

Lukion jälkeen, vuonna 1980 Merja Aletta Ranttila lähti Lapin taidekouluun Tornioon. Saamelaisuutensa Ranttila tiedosti selkeimmin Torniossa taidekoulun aikana. Varhainen kotiympäristöstä eroon joutuminen oli aiheuttanut etääntymisen saamelaisuudesta. Nyt varhaisaikuisuudessa hän huomasi, että saamelaisuus saattoi olla positiivisessa mielessä eksoottista ja alkoi tutustua kirjallisuuden kautta saamelaiskulttuuriin. Samalla hän pääsi saamelaisuuteen liittyvästä häpeän tunteesta. Taideopinnot jatkuivat Rovaniemen taide- ja käsiteollisuusoppilaitoksessa graafisen suunnittelun linjalla 1982–1984. Ranttila teki ensimmäisen kuvitustyön opiskellessaan taidekoulussa, jolloin hän teki yli 600 kuvaa Davvin -saamenkielen oppikirjasarjaan (1980). Kuvitustöiden ohella oman vapaamman taiteellisen ilmaisun tarve kasvoi, ja vuonna 1989 hän esitteli ensimmäisen kerran rajuja ja ekspressiivisiä linopiirroksiaan. (Kuva 2). Linokaiverrus mahdollisti valkoiselle pohjalle vedostetut siluettimaiset ja kulmikkaan veistokselliset muodot, joita saattoi täydentää maalaamalla. Teosten aiheet tulivat henkilökohtaisista peloista, ahdistuksesta ja syyllisyydestä sekä unelmista. Keskeinen hahmo on terävän kulmikas ja tuskainen nainen, joskus hän on irvokas, rujo ja voimakas. [67] Mukana on usein eläimiä: susi, kettu ja lintuja. Vaikka teoksissa ei ole suoraa yhteyttä saamelaismytologiaan, niin figuurit on kuvattu läpivalaistuna. Ne ovat kaukaista sukua rumpukuvioiden ja pohjoisten kalliopiirrosten ns. röntgentyylille.[68] Teokset ottavat kantaa naisen hankalaan ja lukkiutuneeseen asemaan lestadiolaisessa yhteisössä. Tsernobylin ympäristökatastrofin (1986) ja Persianlahden sodan (1990–1991) aiheuttamat ahdistukset siirtyivät linoille, kun Ranttila toteutti Tsernobyl-sarjansa ensin värillisinä ja myöhemmin mustavalkoisena kuvasarjana. Iskevä ja kulmikas viiva korostaa tapahtuman yllätyksellisyyttä ja dramaattisuutta.[69]

Merja Aletta Ranttilan tuotannossa on kaksi puolta, joista toinen sisältää omien kokemusten purkamista vapaan taiteen kautta ja toinen puoli lasten- ja oppikirjojen kuvittamista sekä lapinaiheisten postikorttien tekemistä. [70] Vuonna 1993 Ranttila myönnettiin lasten kulttuurin valtionpalkinnon muiden kirjoittamien kirjojen kuvittamisesta ja omasta lastenkirjasarjasta. Kesällä 1993 taiteilijaa syytettiin saatananpalvojaksi ja shamanistisen uususkonnon levittäjäksi. Kemi-Tornio-Haaparanta -alueella järjestettiin Meri-Lapin shamaanikesä, ja alueen papit loukkaantuivat hänen teoksistaan. Asiaa käsiteltiin valtakunnallisella tasolla iltalehtien lööpeissä ja tv-uutisissakin. Seuraavana vuonna pappeja kuohuttaneet teokset toivat Urpo ja Maija Lahtisen säätiön palkinnon ja paljon positiivista julkisuutta. Ranttila vapautti itsensä pappien syytöksistä ja mielipahasta tekemällä Kerberokset-linosarjan, jossa pappi lopulta palaa tulessa ja taiteilija itse vapautuu kohti valoa.[71]

Ranttila oli kerännyt yli tuhat erilaista ja eri kansallisuutta olevaa nukkea.  Niiden innoittamana hän teki vuonna 1996 värikkään ja kultahileisen Prinsessa -sarjan, kuvia onnesta. Myös Sininen kettu -sarja edustaa pehmeämpää ja seesteisempää kuvausta.[72]  Teosten taustalta löytyy usein vakava puoli, mutta myös ilkikurisuutta ja huumoria. Nuket pääsivät mukaan Ranttilan installaatioihin. Voi lapseni! -installaatio (1996–1998) toi esiin naisen hyväksikäytön, naisiin ja lapsiin kohdistuvan väkivallan perheen sisällä mutta myös yleisesti. Tähän mennessä taiteellisesti näkyvin ja tuotteliain kausi oli 1980- ja 1990-luvulla. Vuonna 2000 Merja Aletta Ranttila sai Saamelaiskäräjien kulttuuripalkinnon. Sen jälkeen hän on tehnyt kuvitustöitä ja ns. Saamelais -sarjan linokaiverruksena (2008, kuva 3). Siinä saamelaiset ovat porotöissä tai jutaavat paikasta toiseen milloin hilpeästi rummun soidessa, milloin revontulten kuiskeessa. Teosten sisältö ja värit ovat elämäniloiset.

Seija Ranttila hyödyntää designissaan suomalaisen tekstiilisuunnittelun, erityisesti 1960-luvun kuoseja sekä saamelaisia värejä ja rikasta kuviomaailmaa. Hänen suunnitteluaan on luonnehdittu moderniksi etnoksi.[74] Isosiskonsa kannustamana hän lähti Limingan taidekouluun (1985–1986), josta hän siirtyi opiskelemaan teollista pukusuunnittelua Lahden muotoiluinstituuttiin (1986–1990). Valmistuttuaan hän aloitti työt Finlaysonilla tekstiilisuunnittelijana ja jäi freelanceriksi vuonna 2003. [75]

Ranttilan sisarusten suhteet olivat lapsuuden aikana aika etäiset; Merja muutti asuntolaan Seijan ollessa parivuotias. 1980-luvulla taidekoulun aikana sisarukset löysivät toisensa, minkä jälkeen he ovat tehneet yhdessä matkat Australiaan (2001) ja viettäneet kuukauden Villa Karossa, Beninissä Afrikassa (2002). Vuonna 2003 Seija Ranttila matkusti Senegaliin tutustumaan Naisten Punaisen Talon toimintaan. Tutustuminen vieraisiin kulttuureihin avasi kiinnostuksen saamelaiskulttuuriin.[76] Hän loi uuden Sagat -kokoelman. Siihen kuuluu sekä teollisesti valmistettavia sisustustekstiilejä ja uniikkituotteita, joita tekevät pohjoisen käsityöläiset. Sagat yhdistää saamelaisen käsityöperinteen nykyaikaisiin käyttötuotteisiin.  Seija Ranttila halusi ”tehdä sellaisia [kuoseja ja tuotteita], jotka kunnioittavat saamelaiskulttuuria ja jotka saamelaiset itsekin hyväksyvät.” Valokuvaaja Marja Helander (1965) asuu Helsingissä ja kuuluu ns. city-saamelaisiin. Hän on isänsä puolelta utsjokista saamelaissukua. Hän on asunut suurimman osan elämästään Etelä-Suomessa, mutta lomat vietettiin Utsjoella isän sukulaisten luona. Helanderin äidinkieli on suomi ja elämäntapa suomalainen. Isä käytti saamenkieltä vain puhuessaan vanhempiensa ja sukulaistensa kanssa. Helanderin kouluaikana 1950-luvulla saamelaiset haluttiin sopeuttaa valtakulttuuriin eikä kieltä käytetty eikä opetettu omille lapsille.[78] 1960-luvulla yksikielisyyttä pidettiin lapsen kielenkehityksen kannalta parempana kuin kaksikielisyyttä. Kieli tuli kuitenkin tutuksi isovanhempien kautta, saamelaisuus taas tarinoiden ja satujen kautta. Lukion jälkeen 1984 Helanderin haaveena oli metsäalan tutkinto. Taide kuitenkin veti puoleensa: ensin Limingan taidekoulu 1986–1988, Lahden taideinstituutin kuvataitelijalinja 1988–1992 ja Taideteollinen korkeakoulu 1994–1999. Kiinnostus omasta saamelaisuudesta vei Helanderin vuodeksi opiskelemaan saamen kieltä ja kulttuuria Saamelaisalueen koulutuskeskukseen 2001–2002. Lahden taideinstituutin lopputyötä tehdessään Marja Helander alkoi pohtia saamelaisuutta ja perehtyä saamelaiskulttuuriin. Kansatieteilijä Samuli Paulaharjun (1875–1944) 1800- ja 1900-luvun vaihteessa ottamat kuvat Helanderin sukulaisista alkoivat kiinnostaa. Helander tutustui sukuunsa Museoviraston arkistojen ja vanhojen perhealbumien kautta. Näitä kuvia hän yhdisti omiin kuviinsa, niistä syntyi lopputyö nimeltään Sarjasta Sukupolvet (1992, kuva 4).[80] Helander käytti rinnan maalaamista, valokuvaa, tekstiä ja joskus ääntä. Hän haki synteesiä eri ilmaisujen välillä mutta myös sisällöllistä synteesiä menneen, nykyisen ja tulevan välille. Ilkka-Juhani Takalo-Eskola kirjoittaa Rovaniemen taidemuseon näyttelyluettelossa:

    Helanderin kookkaissa maalauksissa tämä suuren synteesin tavoite elää voimakkaana. Kanavat saamelaisuuden henkiseen perintöön ovat avoimet, sen henkinen kantovoima on elävänä läsnä, ja ehjään kokonaisuuteen mahtuu paitsi perinteisesti kaunista kolorismia ja maalausta myös kirkasta analyysia identiteetin alastomuudesta, häilyvyydestä ja kiinnikkeistä.[81]

Valokuvateokset kuten Nimetön (1995), Ukin ja mummin häät (1995) ja Merja (1994) käsittelevät kuolemaa, yhteyttä ja muistoja. Isovanhempien hääkuva säteilee elämää. Mukana on kaipuu sellaiseen, mitä ei ole enää tai ei ole koskaan ollutkaan.[82] Kadja-Nilla -installaatio (1997) oli synteesi Helanderin useamman vuoden kestäneestä työskentelystä. Kadja-Nilla on Helander isoisoisä ja hänen kuvansa oli mukana jo Sarjasta Sukupolvet -teoksessa. Installaation kuvia varten Helander otti Kadja-Nillan asuinpaikalta maisemakuvia, joiden päälle hän valotti erilaisia esineitä kuten saranan ja riskun, perinteisen lapinkorun. Isoisoisän kuva asetettiin yhteen maisemakuvien kanssa, ja kokonaisuutta Helander täydensi riekon äänillä ja jäkälän hajulla. Seinät ja katot olivat tummaa ainetta kuin turvekammissa.[83]

Kahden kulttuurin kasvattina Merja Helander ottaa esiin jännitteitä saamelaisen ja modernin länsimaisen kulttuurin välillä. Nomadit -näyttelyn (2002) valokuvat saivat katsojat ihmettelemään kuvassa olevaa naista, joka näyttää olevan eksyksissä. Näyttely oli vuoropuhelu maiseman ja eksyneen ihmisen välillä. Valokuvat kertovat, kuinka ihminen voi olla eksyksissä itsestään ja paikasta tajuamatta tilannetta itse. Kuvista välittyy huumoria. Helander sijoitti itsensä eri Pohjois-saamen maisemiin ulkopuolisen näköisenä etsimään saamelaisia juuriaan. Valokuvat ilmaisevat kontrastia perinteisen ja modernin välillä sekä ulkopuolisuuden ja vierauden tunnetta (kuva 5). Vuoden 2011 näyttelyissä (Sámi Dáiddaguovddáš, Karasjoki ja Siida, Inari) pimeys oli valokuvien yhteinen nimittäjä. Niissä Helander tarkastelee ihmisen muokkaamaa maisemaa yöllisen kulkijan silmin. Vaikka teokset on kuvattu eri puolilla maailmaa, palautuu pimeä animistiseen saamelaiseen luontokäsitykseen. Luonto on pyhä ja arvokas, yleensä pyhä paikantui korkeisiin tuntureihin, syviin järviin, erikoisennäköisiin tai -kokoisiin maisemasta selvästi erottuviin kiviin tai puihin. Helander tulkitsee kuvissaan uudelleen vanhaa käsitystä pyhästä. Tunturin ohella esimerkiksi yössä yksinään loistavan tyhjän bensa-aseman voi esittää salaperäisenä paikkana. Teoksissa on läsnä myös kuoleman ja ihmisen itsensä aikaansaaman tuhon mahdollisuus. Kuvien tumma sävymaailma ja autius korostavat tunnetta epäpaikoista, maisemista ihmisen jälkeen.[85]

Keväällä 2012 Inariin valmistuneeseen saamelaisten kulttuuri- ja hallintokeskus Sajokseen tilattiin Marja Helanderilta teokset, joista toinen on saamelaiskirjastossa ja toinen pääsisäänkäynnin yläpuolella. Kirjaston Niin kaikki kukoistaa sai alkunsa Helanderin isän 1950-luvulla keräämästä kasvioista. Helander halusi rakentaa oman kasvionsa, jota varten hän valokuvasi eri ihmisiä. Värivalokuvien laitaan hän kiinnitti lapun, jossa kuvattu henkilö luokiteltiin kasvien tavoin asuinpaikan, iän ja äidinkielen mukaan. Pääsisäänkäynnin päällä on Tunturissa -valoteos, joka sai muotonsa tuulisella tunturilla kasvavasta, matalasta ja sitkeästä tunturikoivusta. Valoa hohtavana teoksen voi liittää virtaavaan jokeen tai revontuliin.[86] Helanderin teoksia oli alkuperäiskansojen taidetta esittelevässä näyttelyssä Sakahán. International Indigenous Art Kanadan Kansallisgalleriassa Ottawassa vuonna 2013.

Satu Natunen syntyi 1967 Helsingissä. Hän on määritellyt itsensä city-saamelaiseksi ja moderniksi nomadiksi. Näkemys saamelaisuuteen ja luonnon kunnioittamiseen tuli äidin suvun kautta. Natunen opetteli isoäitinsä opastuksella saamenkäsitöiden teon. Nomadius alkoi lapsuudessa, sillä hän asui useilla paikkakunnilla Etelä-Suomessa ja jonkin aikaa Ruotsissa. Vanhemmat erosivat Sadun ollessa muutaman vuoden ikäinen ja niinpä äidin suvusta tuli keskeinen ja tärkeä.[87] Natunen opiskeli vaatteiden tekoa Ranskassa, valokuvausta Muurlassa, alkuperäiskansojen taidetta Washingtonissa ja saamenkieltä sekä käsitöitä Inarissa. Opintomatkoillaan Meksikoon, Guatemalaan, Intiaan ja Balille hän hankki lisää tietoja alkuperäiskansojen taiteesta ja symboliikasta sekä opetteli paperin tekoa. Vuonna 1999 Natunen muutti Muddusjärvelle Inariin.[88]

Vaikka Nativa Sapmi -myymälä ja Villa Lanca ja Sea Lanca -majoitusyritykset Inarissa työllistävät tiiviisti, niin toinen koti Andalusiassa Espanjassa on tärkeä. Siellä ovat oliiviviljelmät ja ateljee. Niinpä nomadin elämä jatkuu – kesät Lapissa ja talvet Andalusiassa. Yritystoiminnan ohella Natunen tekee keramiikkaa, joka valmistetaan puoliteollisesti ja johon hän maalaa saamelaisesta mytologiasta tuttuja kuvia. Sisnanahka, luonnonmukaisesti parkittu poronnahka, on tärkeä materiaali. Sisnakengät, vaatteet, asusteet ja erilaiset laukut ovat uusimpia ideoita nahan käyttöön. Sisnanahkaa on mukana myös koruissa.[89] Natunen kunnioittaa saamelaiskulttuurin perinteitä, mutta ei anna duodjin sääntöjen kahlita itseään kuvataiteilijana eikä käsityöläisenä.[90] Hänelle saamelaisuus on voimavara, eikä hän – kuten eivät monet muutkaan nuoremmat city-saamelaiset – ole kokenut saamelaisuutta kielteisenä tai hävettävänä.[91]

Kuvataiteilijana Natunen hyödyntää eri ilmaisumuotoja: valokuvaa, keramiikkaa, käsityötä ja maalausta. Aiheet tulevat ympärillä olevasta elämästä sekä saamelaisista uskomuksista ja tarinoista. Hänen kuvamaailmansa sivuaa saamelaista mytologiaa, ja teoksissa on rumpukuvioista tuttuja eläimiä ja merkkejä. Mukana ovat muun muassa ystävyyden ja energisyyden symboli aurinko, lystikäs naali, koira, poro ja viestejä ihmiselle tuova kettu. Maalauksille ovat tunnusomaisia kirkkaat värit ja tyyliä on luonnehdittu etnonaivistiseksi.[92] Natusen maalauksissa vilisee monenlaisia hahmoja, tila on avoin ja perspektiivin avulla tuotettu syvyysvaikutelma puuttuu. Tässä suhteessa hänen teoksensa ovat sukua saamelaistaiteen pioneerin Johan Turin kuvien kanssa. Natunen ei tee eroa taiteen ja käsityön välillä, joten niiden yhdistäminen on luonnollista.[93] Maalausten väripinnat ovat tasaisia. Figuurin erottaa taustasta hopeinen ääriviiva, mikä on lainaa saamelaisten tinalankatöistä. 1940-, 1950- ja 1960-luvun ikäluokat eivät päässeet osalliseksi saamenkielisestä opetuksesta koulussa. Suomessa saamen kielen opetus alkoi joissakin kouluissa alkuopetuksena 1970-luvun alussa. Vuoden 1984 peruskoululaissa vahvistettiin saamen asema ala-asteen opetusaineena ja -kielenä, jonka huoltaja sai valita. Vasta 1991 saame määriteltiin osaksi äidinkielen oppiainetta. Vieraana kielenä sen on voinut kirjoittaa ylioppilaskirjoituksissa vuodesta 1980 alkaen ja 1994 lähtien äidinkielenä. Saamenkielistä opetusta annetaan Utsjoen ala-asteilla, ja saamen kieltä oppiaineena opetetaan kaikissa saamelaisalueen kouluissa sekä muutamassa alueen ulkopuolisessa koulussa.[94]

Postmoderni ajattelu vaikutti jo toisen saamelaisen kuvataiteilijapolven 1980-luvun loppupuolen tuotantoon kuten Helanderin ja Natusen taiteeseen. 1970-luvulla syntyneitä eli kolmatta saamelaista kuvataiteilijapolvea voidaan pitää jo postmodernismin ajan lapsina ja nuorina. Tähän taiteilijapolveen kuuluvat Markku Laakso, Outi Pieski, Elle Valkeapää, Matti Aikio, Outi Paltto ja Suohpanterror -nimimerkin taakse kätkeytyvä yksi tai useampi saamelaistaiteilija, joka tai jotka lienevät syntyneet 1970- ja/tai 1980-luvulla. Enontekiöllä vuonna 1970 syntynyt ja Inarin Koppelossa varttunut Markku Laakso aloitti taideopintonsa Limingan taidekoulussa (1987–1990) ja jatkoi niitä Turun piirustuskoulussa kahteen otteeseen vuosina 1990–1994 ja 1999–2001.[95] Markku Laakso asuu kuvataiteilijavaimonsa Annika Dahlstenin kanssa Turussa, jonne hän jäi taidekoulun jälkeen.[96]

Laakson maalauksissa on monenlaisia aiheita ja aineksia: synnyinseudun pohjoinen maisema, populaarikulttuuri Elviksen hahmossa, suomalaisen kansallisromantiikan tunnelma, saamelainen kulttuuri Lapin pojan ja saamenpukuisten ihmisten muodossa sekä länsimainen taide ja kauneusihanteet alastomissa naisfiguureissa.[97] Vuonna 1993 Laakso alkoi maalata teoksia, joissa kullattuun tai valkoiseen asuun puettu Elvis Presley on sijoitettu saamelaisten joukkoon. Elvis lämmittelee sormiaan nuotiolla saamelaismiehen kanssa tai nojaa suksisauvoihin ja ihailee lappilasta maisemaa. Elvis oli tullut Laaksolle tutuksi jo lapsuusvuosina. Turun piirustuskoulun lopputyössä lapsuuden idoli palasi ja sai kumppanikseen Lapin pojan. Realistiset teokset uskottelevat katsojalle näkymän olevan totta. Laakso tarkastelee ja ironisoi sekä itseään että myyttiä, joka on rakennettu rockin kuninkaan ja suomalaisen kultakauden maalaustaiteen varaan.[98]

Laakson naismuotokuvissa mallit ovat lähes aina alasti. Naiset eivät häpeile alastomuuttaan vaan poseeraavat itsevarmoina ja härnäävästi haastaen katsojan mukaan leikkiin tai peliin. Naiset eivät ole anonyymejä vaan tunnistettavia, heillä on nimet: Mari, Anna, Annika ja Serafiina. Laakso käyttää malleinaan ystäviään ja tuttaviaan, kaikkiaan noin 20 henkilöä. Kuvan henkilö voi kuitenkin olla yhdelmä useammasta henkilöstä. Taiteilija muokkaa lukemattomista valokuvista tavoittelemansa näkymän, jonka sitten maalaa kankaalle. Markku Laakso kuvaa myös itseään alastomana ja asettuu katseen kohteeksi.[99]

Vuonna 1993 Laakso teki ensimmäisen performanssinsa Vihannes -yhtyeen kanssa Wäinö Aaltosen museossa Turussa. Peukalojärvi vai Graceland (Salon taidemuseo 1999) ja Lapinpoika ja Elvis yhdessä Annika Dahlstenin kanssa (Helsingin taidemuseo 2002) toivat aiemmin maalauksissa seikkailleet hahmot osaksi performanssia.[100] Uusimmissa Campfire in a Zoo  -performansseissaan Hampurissa (Meanie bar, St. Pauli, Hampuri 2009) ja Helsingissä (Helsingin taidemuseo, Meilahti 2010) sekä samannimisessä näyttelyssä (Sámi dáiddarguovddás, Samelainen nykytaiteen keskus Kaarasjoki, Norja 2013) taiteilijapariskunta tarkasteli toiseutta ja vierautta, juurettomuutta ja paikkaan kuulumista.  Performanssien ja näyttelykokonaisuuden taustalla on Laakson isoisän isän Simonin ja muiden saamelaisten esiintymismatkat Euroopassa. Saksalainen Carl Hagenbeck (1844–1913) aloitti ns. kansatieteelliset ihmisnäyttelyt 1870-luvulla. Ihmiset olivat lukeneet eksoottisista kansoista ja halusivat nähdä heitä. Ihmisnäyttelyissä kävi satoja tuhansia katsojia. 1900-luvun alussa esille haluttiin myös saamelaisia, ja niinpä Simoni Laakso matkusti Enontekiöltä vaimonsa Ella-Stiinan ja poikansa Veikon sekä porojen kanssa todennäköisesti vuonna 1930 Hampurin eläintarhaan. Perhe vieraili puolen vuoden aikana muissakin saksalaisissa eläintarhoissa. He viihdyttivät katselijoita arkiaskareillaan: istumalla nuotion ääressä, valmistamalla ruokaa ja huolehtimalla poroistaan.[101]

Vuoden 2013 Campfire in a Zoo -näyttelyä varten Dahlsten ja Laakso tutkivat saamelaiskaravaanien historiaa. Näyttelyn valokuvissa ja videoissa pariskunta esiintyy saamenpuvuissa Lapissa, Afrikassa ja Saksassa. Inarin kuvassa taiteilijat on kuvattu vasten taustakangasta, johon on maalattu eksoottisia eläimiä ja kirjoitettu Hagenbeck. Lapsena Markku Laakso oli katsellut Simonin perheen kuvaa ja ihmetellyt, miksi taustalla olleet tunturit näyttivät maalaukselta. Aikuisena hän ymmärsi, että ne olivat Hagenbeckin ihmisnäyttelyn maalatut kulissit.[102] Taiteilijat kävivät hampurilaisessa eläintarhassa ja esittivät performanssin alueella, josta Hagelbeckien ihmisnäyttelyt saivat alkunsa. Dahlsten ja Laakso käsittelevät arkaa ja vähän käsiteltyä asiaa, liittyyhän siihen rotuajattelu. Laakson suvussa oli kuitattu Simonin Saksan vierailu muutamalla lauseella, taiteilija toteaakin:

    Saamelaisuus on meillä ollut hiljaista olemista. Isäni on sitä sukupolvea, kun saamelaisten katsottiin olevan alempaa kansaa.[103]

Hampurin näyttelyn (2009) jälkeen taiteilijapariskunta matkusti Afrikkaan ja matkaan otettiin saamenpuvut. Näin Lapinpuku-projekti laajeni. Afrikan matkaa varten teetettiin saamenpuvun muunnokset. Puvut eivät olleet oikeaoppisia vaan symbolisia saamenpukuja.  Toista Afrikan matkaa varten teetettiin saamenpuvut namibialaisella ompelijalla, joka ompeli ne kaavojen ja valokuvien pohjalta. Lapinpuku-projektin valokuvia on otettu vuosien ajan.[104] Laakso ja Dahlsten matkustivat Etelä-Afrikkaan ja Namibiaan kuvitteellisina nomadeina kokeakseen henkilökohtaisesti erilaisuutensa ja vierautensa. He yöpyivät autiomaassa kuin Lapin tuntureilla ja löysivät Afrikan eteläkärjestä Enontekiötä muistuttavia maisemia. Markku Laakso totesi heidän Lapinpuku-projektistaan, etteivät he ota kantaa saamenpuvun käyttöön. Helsingissä 1973 syntynyt Outi Pieski tiesi jo varhain haluavansa tulla taiteilijaksi. Helsingin kuvataidelinjan jälkeen hän opiskeli Pohjois-Karjalan ammattikorkeakoulun kuvataidelinjalla vuosina 1992–1994 ja Kuvataideakatemiassa vuosina 1994–2000 valmistuen kuvataiteen maisteriksi.[106] Outin isä on pohjoissaamelaista sukua Utsjoelta ja äiti on kotoisin Askolasta. Perheellä oli Helsingin kodin ohella toinen koti Mäntsälässä ja kesäpaikka Rantasalmella, mutta tärkein paikka oli mummola Dalvadaksen kylä Utsjoella. Siellä Pieskin lapset tutustuivat saamelaisuuteen. 1970-luvun Helsingissä saamelaisuutta ei tuotu esille, eikä lapsille kasvatettu saamelaista identiteettiä eikä opetettu saamen kieltä. Kotikieli oli suomi, ja isä puhui saamea vain soittaessaan sukulaisilleen pohjoiseen. Outi Pieski opiskeli saamen kieltä ja kulttuuria Saamelaisalueen koulutuskeskuksessa Inarissa vuonna 1997. Pieskille saamelaisuus merkitsee ihmisyyttä ja yhteyttä luontoon.[107]

Hillaretki -sarjan maalaukset (1998) tuovat esille valon, värit, tunnelmat, suon ja maiseman avaruuden – luonnon kokonaisvaltaisen kokemuksen. Maisemaa Pieski kuvaa monin eri tavoin – joskus maisema on pelkkä horisontti tai maiseman tuottama kokemus tai tunnelma, joka typistyy muutamiin väreihin. Maalauksen kehykset muodostuvat joko kirjavista kankaista tai erivärisistä lankatupsuista. Kehysten tekeminen on rituaali, joka liittää maalaamisen käsityöhön ja naisten arkeen. Pieski teki 1990-luvun lopulla installaatioita myös erilaisista luonnon ja vintin löydöksistä. Niissä on luonnon muovaamia oksia, luunkappaleita, höyheniä, turkista, huiveja, kankaan paloja, nauhoja ja tupsuja.[108] Myös maalauksissa on erilaisia materiaaleja kuten paperia, kankaita, muovia ja mehiläisvahaa, jolloin maalaukset ovat kevyen reliefimäisiä ja struktuuri korostuu.[109]

Pieski totesi maalaamisen ja perinteen merkityksestä:

    Maalaaminen merkitsee tärkeiden tapahtuminen, kokemusten muistiinpanemista. Maalaaminen merkitsee minulle hyvin paljon. Prosessina maalaaminen muistuttaa uskonnolliseen viittaavaa pyhää. Olen halunnut tuoda arjen mukaan teoksiin, muuten teos jää irtonaiseksi, ellei siinä ole kosketuskohtaa arkeen. Ihailen erityisesti sitä tapaa, jolla arki ja pyhä kohtaavat perinteisessä käsityössä.[110]

Huolimatta maalaamisprosessin meditatiivisuudesta Pieski on venyttänyt maalaamisen rajoja arkisiin materiaaleihin leikkisästi ja huumorilla. Käsityöperinne on kaiken kaikkiaan vahvasti läsnä hänen maalaustaiteessaan.[111]

Pieski pohti suhdettaan isänsä kotiseutuun, jylhään Utsjoen alueen erämaamaisemaan, jota hän kuvasi monissa maalauksissaan.[112] Elämä alkoi vaikuttaa rikkaammalta pohjoisessa kuin Helsingin lähiössä, joten muutto pohjoiseen oli luonnollinen ratkaisu. 2000-luvun puolivälistä vuoteen 2013 Pieski ja kuvanveistäjäpuoliso sekä kaksostyttäret asuivat Utsjoen Dalvadaksen kylässä.[113] Muuton jälkeen maisemien merkitys muuttui – niistä tuli kokemuksia kadotetusta ja uudelleen löydetystä kotiseudusta. Kahden kulttuurin välitila sai Pieskin myös leikittelemään identiteetillä. Pohdiskelusta millaisen saamenpuvun hän tekisi lapselleen, syntyi kahvipusseista tehty Lapinpuku Kultatakki (2007), johon kuuluu karkkipusseista tehty hartiasilkki. Pieskin taiteessa ja työskentelyssä näkyy luonnon ja kulttuurin vahva yhteys, mikä laajenee henkilökohtaisuuden ja ajattomuuden tuntemukseen. (Kuva 6). Hänen työskentelyssään luonto, kulttuuri ja taideteos tuntuvat samanaikaisesti paikkaan sidotuilta ja täydellisen universaaleilta. Teosten maisema jatkuu silmien edestä niiden taakse, muistikuviin ja jaettuun tietoisuuteen. Erityisen hienosti tämä tulee esille tilateoksissa, jotka on koottu risuista ja langoista kuten teoksissa 4760 solmua menetetylle (2012) ja Halo (2012–2013). Vaikuttava tilateos on Luonnos läpinäkyvistä tuntureista (2012), jossa on käytetty pihlajan taimia ja lankaa. Tilateosten sidotut langat ovat kuin saamenpuvun hartiasilkistä. Nuvvos Áiligas, Pimeä (2011), Nuvvos Áiligas, Valkea (2011), Öinen Teno (2013) ja Camouflage (2013) on maalattu hyvin ekspressiivisin levein vedoin neliönmuotoiselle akryylilevylle, jotka on kehystetty hartiasilkin tapaan solmituilla hapsuilla. Outi Pieski on tehnyt myös julkisia teoksia kuten Solju (2007) saamelaisen päiväkodin pihalle Tromssaan ja Sanattomat ilontuojat (2010) Vesalan monitoimitaloon Ouluun. Viimeisin julkinen teos on Eatnu, eadni, eana – virta, emo, maa, joka valmistui vuonna 2012 ja sijaitsee Saamelaishallinto ja -kulttuurikeskus Sajoksen saamelaiskäräjien parlamenttisalin seinällä. (Kuva 7). Seinäreliefi koostuu kullatuista ja valkokullatuista teräslautasista. Visuaalisena lähtökohtana oli naisen saamenpuvussa käyttämä risku, koristesolki. Käsityöperinnettä kunnioittavina yksityiskohtina ovat saamelaislapsille tehdyt helistimet ja kankain ja ompelin koristetut poron koparat.[115] Pieskin teoksia oli alkuperäiskansojen taidetta esittelevässä näyttelyssä Sakahán. International Indigenous Art Kanadan Kansallisgalleriassa Ottawassa vuonna 2013. Nuorin kuvataiteilijapolvi vietti lapsuutensa ja nuoruutensa institutionalisoituneessa saamelaisyhteisössä. Saamelaiskäräjät Sámediggi perustettiin vuonna 1996. Käräjien edeltäjänä vuosina 1973–1995 toimi saamelaisvaltuuskunta Sámi Parlamenta. Saamelaiskäräjät on Suomessa saamelaisten korkein poliittinen elin ja sen tehtävä on suunnitella ja toteuttaa kulttuuri-itsehallintoa. Se edustaa saamelaisia kansallisissa ja kansainvälisissä yhteyksissä ja hoitaa saamelaisten kieltä, kulttuuria ja heidän asemaansa alkuperäiskansana koskevia asioita. Saamelaiskäräjät voi tehdä viranomaisille aloitteita ja esityksiä ja antaa lausuntoja.[116] Kulttuuri-itsehallinto on vaikuttanut muiden saamelaisten instituutioiden kuten Saamelaismuseo Siidan ja Saamelaisen koulutuskeskuksen voimistumiseen ja kehittymiseen. Myös kulttuuritoiminta on vilkastunut ja 2000-luvulla saamelaisfestivaalien kuten alkuperäiskansojen elokuvafestivaali Skábmagovat ja musiikkifestivaali Ijahis Idja Inarissa. Saamelaiset ovat myös vakiinnuttaneet virallista symboliikkaansa kuten Saamen lipun, liputuspäivät ja kansallislaulun. 2010-luvulla nykysaamelaiskulttuuri on dynaaminen ja moniääninen.[117]

Elle Valkeapää (s. 1979) vietti lapsuutensa aina kuudenteen kouluvuoteen asti Inarin Riutulassa ja asui seuraavat kymmenisen vuotta Helsingissä. Siteet pohjoiseen säilyivät lujina:

    Minulla on saamelainen identiteetti. Se on edelleen vahvistunut, kun tänne palattuani aloin perehtyä saamelaiskulttuuriin ja saamenkäsitöihin.[118]

Valkeapää palasi Lappiin ja valmistui jalometalli- ja korukiviartesaaniksi Saamelaisalueen koulutuskeskuksesta, minkä jälkeen hän on opiskellut teollista muotoilua Lapin yliopistossa. Hänen tärkeänä oppi-isänä ja esimerkkinä hopeasepän töissä on Petteri Laiti. [119]

Valkeapään idea ja innovaatio on hopean ja juuren yhdistäminen korun teossa. Juuripunonta on vanha saamelainen säilytysastioiden ja -rasioiden teossa käytetty tekniikka. Saamelaisen perimätiedon mukaan juuret ja puuaines ovat parasta kuun kasvaessa; myös nykypäivän taidekäsityön tekijä ajoittaa juuren keruunsa nousevan kuun aikaan. Samoin juuret käsitellään kuin kautta aikojen on tehty. Juuri kuoritaan vetämällä se poronluisen reikelin lävitse, jonka jälkeen se kuivataan ja varastoidaan. Työstettäessä se kastellaan lämpimässä vedessä ja käsitellään parafiiniöljyllä. Valkepää työstää myös hopeaosat itse. Jokainen koru on yksilö, sillä juurikoruja ei voi tehdä sarjatuotantona. Korujen inspiraationa ovat Lapin luonto ja ihmiset. Koruissa toteutuu myös vanha saamelainen suhde luontoon. Vaikka elanto oli haettava luonnosta, sitä ei haluttu rasittaa liikaa. Valkepään korumateriaalit joko maatuvat tai kierrätetään.[120] Hän voitti jaetun ensimmäisen sijan vuonna 2006 Lapin liiton järjestämässä muotoilualan tuotteistamiskilpailussa. Lisäksi hän on saanut Suomen Kädentaidot juhlavuoden 2005 kunniamaininnan sekä neljän valtakunnan alueella järjestetyn Saamen käsityökilpailun kunniamaininnan niin ikään vuonna 2005.

Matti Aikio (s. 1980) aloitti valokuvaajana ja julkaisi äitinsä, professori Marjut Aikion kanssa kirjan Särestö taiteilijan koti vuonna 2005. Aikio valokuvasi kirjaan Särestön pihapiiriä ja ympäristön luontoa. Värikuvat tarjoavat linkin Reidar Särestöniemen taiteeseen ja tuovat esille pohjoisen valo- ja värimaailman.[121] Aikio opiskeli Norjassa Tromssan nykytaiteen akatemiassa, josta valmistui 2012.  Hänen lopputyönsä oli suurikokoinen tilallinen installaatio Building Nomad Refugee Camp, joka koostui erilaisista tilallisista ja veistoksellisista materiaaleista ja videosta. Nomad Talk (2013) on digitaalinen video, joka pohtii katoavaisuutta, erilaisia välitiloja, ihmisten muuttoja ja erilaisia muutoksia maailmanlaajuisesti.

Vuonna 2012 kuvataiteilijaksi Kemi-Tornion ammattikorkeakoulusta valmistunut Outi Paltto syntyi 1985 Vaasassa. Peruskoulun ja lukion hän kävi Utsjoella ja kirjoitti saamelaislukiosta vuonna 2004. Palton opinnäytetyön Ettei etäisyys ikävöisi. Saamenkielisen kertomuskokoelman digitaalinen kuvaus (2012) aiheena on Olavi Palton kahdeksan tarinan kuvitus. Kertomuskokoelmassa on yhteensä 60 lyhyehköä tarinaa. Outi Palton tavoitteena oli tehdä realistiset, määrättyyn aikaan ja ympäristöön sijoittuvat kuvituskuvat. Tausta- ja tutkimusaineistona hänellä olivat saamelaisten kansantarinoiden kuvitukset, vanha rumpusymboliikka, Andreas Alarieston saamelaisaiheiset maalaukset ja tarinat sekä Samuli Paulaharjun keräämät tarina ja niihin liittyvät piirustukset. Paltto hyödynsi vanhoja valokuvia, joita työsti kuvankäsittelyohjelmalla maalaten ja piirtäen.[122]

Palton kolme kuvitusta Outo mies Ruto hevosineen, Máhte-Elias ja rutto 1918 ja Káre-Lemet (digitaalinen maalaus, 2012) valittiin Kuvataiteen valtakunta 2012 – taidekoulujen yhteisnäyttelyyn Imatran taidemuseoon. Joka kolmas vuosi järjestettävä näyttely esitteli kahdeksasta eri taidekoulusta vuosina 2011 ja 2012 valmistuneiden opiskelijoiden opinnäytetöitä. Mukaan oli valittu 13 vastavalmistunutta taiteilijaa.[123] Paltto tuntee saamelaisen kertomaperinteen ja pohjoisen luonnon. Näihin henkilökohtaisiin kokemuksiin hän yhdistää suomalaisten keräämää kansatieteellistä ainesta ja muistelutietoa. Vaikka kuvitustyöt toimivat tekstiä havainnollistavina kollaaseina, voivat ne toimia myös itsenäisesti. Outo mies Ruto hevosineen ja Máhte-Elias ja rutto 1918 liittyvät vuoden 1918 Lappia koetelleeseen espanjatautiepidemiaan. Ensin mainittu teos esittää sairauden edelläkävijää, eräänlaista taudin etiäistä ja toinen sairauden seurausta, perheen kuolemaa. Káre-Lemetin tarina on monista saamelaistarinoista tuttu transformaatio. Káre-Lemet näki poron muuttuvan mieheksi.[124] Outi Palton kolme teosta jatkavat Nils-Aslak Valkeapään, Liisa Helanderin ja Merja Aletta Ranttilan aloittamaa saamelaiskirjallisuuden kuvitusperinnettä.

Suohpanterror taistelee saamelaisten oikeuksien puolesta sosiaalisessa mediassa ja lataa kantaa ottavia ja provosoivia kuvia Facebookiin. Suohpan on pohjoissaamea ja tarkoittaa suopunkia, poromiehen lassoa. Kun Googleen tai Facebookiin lataa salanimen, niin esiin tulee ninjapipoon ja saamenlakkiin pukeutuneen sekä sinkoa pitelevän miehen kuva. Singon molemmin puoli ovat tekstit ”homeland security” ja ”reindeerterror”. Salanimen takana olevan taiteilijan tai taiteilijoiden mukaan: ”Suohpanterror haluaa taistella vastaan/puolesta ja herättää ihmisiä uudella tavalla kiinnostumaan siitä mitä pohjoisessa tapahtuu.” [125] Lapissa saamelaiset odottavat hartaasti, että Suomi vihdoinkin ratifioisi ILO:n alkuperäisoikeuksia koskevan sopimuksen (No 169), joka toteutuessaan parantaisi saamelaisten oikeuksia maa-alueisiin ja vaikutusmahdollisuuksia maankäyttöasioihin. Suohpanterror pitää kaivosteollisuutta suurimpana uhkana porotaloudelle saamelaiselle kulttuurille.[126]

Suohpanterrorin sivuilta löytyy kuvia, joihin on selkeästi havainnollistettu miltä avoin kaivoslouhos näyttää osana Saanan tunturimaisemaa. Lähtökohtana ovat värikuvat matkailumainoksesta ja postikortista. Toisessa on kuva auki kaivetusta Saanan edustasta. Vasemmassa laidassa istuu Pinokkio valehtelusta kasvaneen pitkänenänsä kanssa vierellään isokokoinen teksti ”Kaivos luo työpaikkoja” ja sama pienemmin kirjaimin ruotsiksi ja englanniksi. Toinen postikorttipohjainen kuva kehottaa ”Visit Lapland”. Nyt Saanan edustalla näyttäisi olevan veden täyttämä louhos monine teineen ja alalaidassa kulkee juna. Rataa ei ole rakennettu helpottamaan pohjoisen ihmisten liikkumista vaan kuljettamaan luonnonvarjoa muualle jalostettavaksi. Pari muutakin kuvaa hyökkää kaivostoimintaa vastaan, erityisesti Pohjois-Ruotsissa Kallakin kaivoshanke nousi syksyllä 2013 vastustuksen kohteeksi. Brittiyhtiö Beawulf suunnittelee rautakaivosta keskelle saamelaisten laidunalueita ja aloitti kesällä 2013 koeräjäytykset Jokkmokin Kallakissa. Saamelaisten mukaan kyse ei ole vain yhdestä kaivoksesta vaan saamelaisten oikeudesta maihinsa.[127] Kuva, jossa ylhäällä on teksti KallakGallok, haluaa muistuttaa siitä, että saamelaiset ovat valmiita vastarintaan. Kuvan pohjalla on ilmeisesti uutiskuva Alta-mielenosoituksesta, jossa poliisit saapuvat tyhjentämään vastustajien leiriä. Etualan kivissä lukee elva leve / joki eläköön, joka oli Altan vesistörakentamisen vastustajien tunnus. Taustalla on padottu joenuoma ja uusklassistisen mallinen patorakennus, jossa lukee av koloniserad zon / kolonialisoitu vyöhyke ja hieman ylempänä on teksti motstånder växter / vastarinta kasvaa. Moni muukin vertaa tilannetta 30 vuoden takaiseen taisteluun vesirakentamista vastaan Norjan Altassa.[128]

Suophanterrorin propaganda- tai häiriötaide on saanut vaikutteita 1960-luvun suomalaisesta kriittisestä pop-taiteesta ja 1900- ja 2000-lukujen vaiheen katutaiteesta. Tunnetuin tekijä on Banksy, joka on kyennyt pysyttelemään nimimerkkinsä suojissa ja on tehnyt useita provosoivia tempauksia. Banksya kutsutaan sissitaiteilijaksi ja terroristitaiteilijaksi. Nyt saamelaiset ovat saaneet oman taidesissinsä, joka sinkoaa suopunkinsa sosiaaliseen mediaan. Suomen saamelaisessa kuvataiteessa ensimmäinen kuvataiteilijapolvi etsi saamelaista visuaalista kuvakieltään menneisyydestä, esihistoriallisesta kalliotaiteesta ja rumpujen sekä vanhojen esineiden kuvamaailmasta tai turvautui duodjin saamelaisperinteitä korostavaan ilmaisuun. Ensimmäinen kuvataiteilijapolven taiteilijat olivat kasvaneet suomalaiseen kulttuuriin, mutta he halusivat tarjota länsimaisen kuvakielen tilalle omansa ja korostaa näin saamelaisidentiteettiään. Heti alusta alkaen kansainvälisyys on ollut keskeinen piirre saamelaistaiteilijoiden keskuudessa. Suomen, Norjan ja Ruotsin pohjoisosassa yhteisenä kielenä on pohjoissaame, joten kieli ei ole ollut ensimmäiseen saamelaissukupolveen kuuluvien ongelma. 1970- ja 1980-luvun vaihteessa myös muut alkuperäiskansat maailmassa Grönlannin inuiitit, Kanadan ja Pohjois-Amerikan intiaanit, Australian aboriginaalit ja Uuden Seelannin maorit havahtuivat kulttuurinsa heikkoon tilaan. Myös Unesco huolestui ja alettiin järjestää kansainvälisiä alkuperäiskansojen tapaamisia.  Tämä toiminta jatkuu nyt 2010-luvulla hyvin monella tasolla.

Sekä ensimmäinen että toinen saamelainen kuvataiteilijapolvi toimii monella taiteen alalla, tai sitten he toimivat kuten Petteri Laiti, Tuula-Maija Magga-Hetta ja Satu Natunen yrittäjinä. Lapissa elanto jouduttiin hakemaan useista eri lähteistä. Näiden kahden sukupolven vanhemmat ja isovanhemmat elivät vielä luontaistaloudessa, jossa kalastettiin, metsästettiin, pidettiin muutamaa lammasta ja kanaa sekä kuljettiin porometsällä. Tuolloin duodji kuului jokapäiväiseen elämään: naiset valmistivat vaatteet ja kengät, heidän materiaalinsa olivat pehmeitä ja miehet tekivät puu- ja luutöitä sekä rakensivat rasiat, komsiot ja ahkiot. Kolmas saamelainen kuvataiteilijapolvi on selkeästi aiempia erikoistuneempi. Duodjin merkitys on tärkeä osa saamelaisten identiteettiä. Isovanhemmat tai vanhemmat siirsivät taidon nuoremmille. Joidenkin kohdalla kuten Marja Helanderin ja Outin Pieskin kohdalla traditio katkesi ja saamen kielikin katosi. Etsiessään omaa saamelaisuuttaan he ovat opiskelleet kielen ja kulttuurisen ymmärryksen Saamelaisalueen koulutuskeskuksessa Inarissa. Duodji on myös ollut haaste. Laiti tekee duodjia perinteisin menetelmien, sen sijaan Magga-Hetta kokee duodjin rajat liian tiukoiksi ja on lähtenyt tekstiilitaiteen suuntaan. Seija Ranttila taas opiskeli suunnittelijaksi ja on vasta viime vuosina alkanut hyödyntää saamen pukujen koristenauhoja ja kuoseja design-tuotteissaan. Kolmannen kuvataiteilijapolven nuorin Elle Valkeapää on siirtynyt duodjin kovien materiaalien työstäjäksi ja rikkonut sukupuolijakoa. Ranttilan tavoin Valkeapääkin suunnittelee nykyaikaisia koruja.

Vähemmistöjen tapaan saamelaiset ovat joutuneet puolustamaan ja perustelemaan olemassaolonsa oikeutusta, mikä on vaikuttanut saamelaisten identiteetin heikkouteen tai vahvuuteen. Ensimmäinen saamelainen kuvataiteilijapolvi joutui taistelemaan kielensä ja kulttuurinsa puolesta, mikä käänsi katseet menneisyyteen. Koulun arvomaailman, koulukiusaaminen ja asuntoloiden ahdistava ilmapiiri vaikuttivat saamelaisten haluun samastua suomalaisuuteen ja monet ovat kokeneet henkisen kolonisaation. Matkailumainonta ja ohjelmapalvelut hyödynsivät saamelaiskulttuuria ja saamelaiset esitettiin eksoottisina Lapin asukkaina. Yhdessä vaiheessa Merja Aletta Ranttila ei halunnut tulla nähdyksi vain saamelaistaiteilijana vaan naisena, joka teki korkeatasoista ja sisällöltään mielenkiintoista taidetta.

Toisen ja kolmannen polven taiteilijoista osa on saamelaisalueen ulkopuolella syntyneitä. He ovat pohtineet ja määritelleet saamelaisuuttaan taiteensa kautta. He ovat selkeästi kahden kulttuurin risteymässä, mikä on tarjonnut heille hedelmällisen taustan tarkastella molempia kulttuureita.  Kolmas saamelainen kuvataiteilijapolvi suhtautuu saamelaisuuteen positiivisena ja ilmaisuaan rikastuttavana tekijänä. He ovat löytäneet oman ilmaisutapansa, oman äänensä. Silti saamelaistaiteelle näyttäisi 2010-luvulla olevan tyypillistä Saamenmaan menneisyyden ja nykyisyyden kohtaaminen sekä saamelaisuuden tärkeiden rajojen kuten saamen puvun kanonisoidun käytön tarkastelu. Saamelaisperinteen, käsityön, tarinoiden ja myyttien ohella arktinen ja pohjoinen luonto ovat edelleenkin tärkeitä inspiraation lähteitä. Lapissa on käyty viimeisten vuosien koviakin keskusteluja siitä, kenellä on oikeus kuulua saamelaisiin ja kenellä on oikeus päättää saamelaisalueen käytöstä. Suohpanterror ottaa taiteellaan kantaa näihin saamelaisille tärkeisiin kysymyksiin.
Lapissa porotaiteella tarkoitetaan poroaiheista taidetta sekä teoksia, joita taiteilijat tekevät käsityöyrittäjien kaltaisesti Lappi-kuvaa tuottaen. Porotaiteen käsite on noussut esiin Rovaniemellä, jossa kaupunki on rahoittanut useita poroaiheisia julkisia teoksia. Toisaalta monet Lapissa asuvat taiteilijat ja saamelaistaiteilijat käyttävät poron nahkaa, karvaa ja luuta taiteen materiaaleina ja poroa teostensa aiheena taiteessa, joka käsittelee heidän omaa kulttuuriaan ja ympäristöään. Tässä artikkelissa käsittelen poron kulttuurista merkitystä ja poroa kuvataiteen aiheena ja materiaalina. Nykytaiteessa on siirrytty poron kuvaamisesta poron käyttöön. Yhtäältä poron karvaa, sarvia ja luuta käytetään taiteen materiaalina. Toisaalta myös eläviä poroja käytetään teoksissa ja näyttelyissä. Luvussa Poro palkisilla tulkitsen poroaiheista taidetta, jota on tehty lappilaisen kulttuurin sisällä. Luvussa Porot vieropalkisilla käsittelen belgialaisen taiteilijan Carsten Höllerin Berliinissä esillä olleen näyttelyn, johon kuului eläviä poroja rinnastaen sen 1800–1900-lukujen saamelaiskulttuurin näytöksiin Keski-Euroopassa, Tea Mäkipään teokseen Petteri – Elämäni porona ja Toisissa tiloissa -ryhmän teoksen Porosafari. Kolmanneksi tarkastelen Rovaniemen julkisia poroaiheisia teoksia sekä niihin liittyvää keskustelua taiteen paikkasidonnaisuudesta, vapaudesta, rahoituksesta ja soveltavasta käytöstä. Pohdin, miten kuvataiteilijat osallistuvat mielikuvien tuottamiseen Lapista. Poroa ja poronhoitokulttuuria käsitelevä kuvataide ja jopa sitä kritisoivat taide vaikuttaa tulevan lähes väistämättä osaksi Lappi-brändiä ja matkailumarkkinointia. Poronhoito on Lapissa olennainen osa koko kulttuuria. Lihantuotannon ohella poronhoito vaikuttaa Lapin maisemaan, käsitöihin ja matkailupalveluihin. Poronhoitoon liittyy elämäntapa, joka on sidoksissa luontoon ja vuodenkiertoon. Poronhoitokulttuuri on yhteisöllistä: paliskunnan poroja hoidetaan yhdessä ja esimerkiksi poroerotuksiin osallistuu yleensä koko perhe. Poronhoitajilla on henkilökohtainen suhde poroihinsa.[1] Porohoitajien suvuissa ihmiset ovat vahvasti juurtuneita ympäristöönsä tuntien luontoa ja usein jatkaen perinteitä yli sukupolvien.[2] Lapissa poronhoito on tärkeä elinkeino matkailun, palveluiden ja kaivos- ja metsäteollisuuden ohella. Suomessa valtio on määritellyt porojen sallituksi määräksi noin 200.000, jotta luonnonlaitumet eivät kuluisi liikaa. Kaikki porot ovat jonkun poronhoitajan omistuksessa, vaikka ne laiduntavat vapaina metsissä ja tuntureilla suurimman osan vuodesta.

Saamelaiseen poronhoitoon on vuosisatojen aikana rakentunut poroon liittyviä uskomuksia, arvoja ja käsitteitä. Poron sukupuolen, iän, sarvien muodon, karvan, ruumiinrakenteen ja käytön perusteella porolle on satoja nimityksiä.[3] Perinteisen paimennukseen perustuvan poronhoidon jatkuvuudella on suuri symbolinen merkitys saamelaiskulttuurille.[4] Porosaamelaiset ovat olleet nomadeja, jotka ovat jutaneet tuntureille ja merelle porojen luontaisen vuotuiskierron mukaan. Edelleen poronhoito, pororuuat ja poron taljasta ja nahkasta valmistetut vaatteet ja käsityöt ovat tunnusomaisia saamelaiskulttuurin piirteitä. Suomessa poroja on kuitenkin sekä suomalaisilla että saamelaisilla, kun Ruotsissa ja Norjassa poronhoito on vain saamelaisten elinkeino.

Porolla on keskeinen merkitys myös Lapin matkailussa ja se on eräänlainen nähtävyys maanteiden varsilla ja matkailuympäristöjen piha-aitauksissa. Amerikassa ja Englannissa joulupukin kuvataan kulkevan porojen vetämällä reellä, joten porot ovat olennainen osa erityisesti joulumatkailupalveluja. Siten joulumatkailuun keskittyneellä Rovaniemellä poroilla on iso symboliarvo. Lapin suurimmissa matkailukeskuksissa, kuten Levitunturilla ja lumihotelleissa poroilla ei sen sijaan ole yhtä isoa roolia. Niitä käytetään enemmän pienissä matkailuyrityksissä, joissa yhdistetään monia paikallis- ja luontaiselinkeinoja.

Poronhoitajilla on jatkuvia kiistoja metsä- ja kaivosteollisuuden kanssa, kun teollisuus valtaa tilaa perinteisiltä laidunalueilta. Kiistoja on ollut erityisesti Ylä-Lapissa vuodesta 2002 alkaen. Inarin paliskunnassa poronhoitajat kutsuivat Greenpeacen kampanjoimaan Lappiin, jossa se vastusti luonnonsuojelullisesti ja kulttuurisesti arvokkaiden vanhojen metsien hakkuita.[5] Kiista vietiin oikeuteen, ja vuonna 2009 Metsähallitus ja poromiehet pääsivät sopuratkaisuun.

Tutkija Lydia Heikkilän mukaan käsitykset poronhoidon ja laidunten tilasta ovat niin eriäviä, että poronhoitoa koskevaan puheeseen sisältyy kamppailua oikeudesta määritellä todellisuus ja arvomaailma. Heikkilä on analysoinut poronhoitoa koskevaa puhetta ympäristöhallinnan kontekstissa. Porottomien lappilaisten sekä matkailu- ja metsätalouden harjoittajien kielteiset asenteet poronhoitoon aiheutuvat yleensä kiistoista maankäytössä. Virkamiehet kuvaavat poronhoitoa usein ympäristöuhkana.[6] Petoviha ja ylilaiduntaminen vahingoittavat Lapin luontoa[7], ja lappilaisessa arjessa poroista voi toisinaan olla harmia esimerkiksi puutarhoissa ja kasvimailla.

Antti Pakkasen ja Jarno Valkosen selvityksen mukaan eteläisissä paliskunnissa poronhoitajilla ei ole tällä hetkellä isoja konflikteja muun paikallisväestön kanssa. 1990-luvulla ilmapiiri oli kielteinen, kun porottomien maanomistajien yhdistys arvosteli porotaloutta. Asutuksen keskittyminen taajamiin ja maatalouden vähentyminen ovat sen jälkeen tehneet tilaa porotokille. Median ja erityisesti yleisönosastokirjoitusten koetaan kuitenkin loukkaavan poronhoitajia. Kirjoitukset käsittelevät yleensä porojen laiduntamista ja poronhoitajille maksettavia suurpetoeläinvahinkokorvauksia.[8]

Porotutkimusta on tehty Suomessa lähinnä 1960-luvun jälkeen. Noin 120 tutkijaa on julkaissut yli 500 tieteellistä, kansainvälistä artikkelia sekä yli 200 muuta tieteellistä julkaisua. Ne ovat käsitelleet eniten eläimen ruumiinrakennetta ja elintoimintoja sekä ekologiaa ja käyttäytymistä. Myös porotalous, porojen loiset ja sairaudet sekä ekosysteemit ovat Suomessa tutkittuja aiheita. Vaikka tutkimus on tuottanut tietoa elinkeinon kannattavuuteen vaikuttavista tekijöistä, kuten poromääristä, ylilaidunnuksesta, lisäruokinnasta, tuista, ja peto- sekä liikennevahingoista, ei porotalous ole Suomessa kovin kannattavaa.[9] Päätoimisia poronhoitajia on Suomessa alle tuhat henkeä. Taidehistoriassa tunnettuja porojen kuvaajia ovat olleet Ruotsissa eläneet saamelaiset Nils Nilsson Skum (1872–1951) ja kirjailija Johan Turi (1854–1936), jotka kuvittivat piirroksillaan saamelaista elämää, kuten porotokkia tuntureissa[11]. Norjalainen John Andreas Savio (1902–1938) kuvasi saamelaisia poroineen puupiirroksissaan 1930-luvulla. Hänen teoksiaan on käytetty paljon saamelaisia käsittelevien tekstien kuvituksissa.[12] Suomen Lapin ensimmäisiä kuvaajia on ollut puolestaan taidemaalari Juho Kustaa Kyyhkynen (1875–1909). Hänen aiheitaan olivat Lapin maisema ja saamelainen elämänpiiri poroineen.[13] Kemijärveläisen Maija Kellokummun teos Poro vanhalla Sallatunturilla valmistui vuonna 1927 ja päätyi Kemijärven säästöpankin kokoelmaan.[14]

1970-luvulla Sodankylään, Sodankylä-talon eteen, on valmistunut taiteilijaprofessori Ensio Seppäsen toteuttama pronssinen patsas, joka esittää poromiestä ja poroa  Muoniossa Hilkka Ukkola on tehnyt poroaiheista grafiikkaa erityisesti 1970- ja 80-luvuilla. Hänen isänsä oli poromies, jonka menehtymisen jälkeen Ukkola työsti useita luonnoksia ja piirroksia poroaiheista oman surutyönsä osana. Teoksessa Tyttö ja vasa (1996) on saamenpukuinen tyttö, jonka sylissä on kuolleelta vaikuttava vasa. Teos on Sodankylän terveyskeskuksen vuodeosastolle sijoitettu lasipaneeli.[15]

Nykyään Reijo Raekallio, joka on Kittilän Pöntsössä asuva ja työskentelevä taidemaalari, on yksi tunnetuimmista poroaiheisten maalausten tekijöistä. Raekallio kuvaa useissa maalauksissaan porotokkaa ja poroerotusta, jossa eläimet näyttävät elinvoimaisilta ja karikatyyrimäisen villeiltä. Inarilainen taiteilija Pekka Hermanni Kyrö maalaa puolestaan teoksia, joissa kuvapinnalla on yksi poro henkilö- tai muotokuvan tyyliin. Hän on tehnyt myös tilannekuvia poron teurastuksesta.

Poroista on perinteisesti saatu lihan ja maidon ohella vuotia, jänteitä ommellangoiksi, karvoja pehmikkeiksi sekä luita, sorkkia ja sarvia rakennus- ja koristemateriaaleiksi.[16] Saamelaiskulttuurissa poroista saaduilla materiaaleilla on tehty vaatteita, kenkiä, tarve-esineitä ja koruja. Saamelaiskäsityötä kuvataan sanalla duodji, jonka Gunvor Guttorm määrittelee käsityöksi, johon saamelaiskulttuurissa on ollut materiaaleja ja käyttötarvetta. Duodjiin liittyy merkityksiä ja arvoja käsityöperinteen kantaessa nykyaikaan siirtyneitä perinteisiä tietoja ja taitoja. Saamelaisalueella käydään keskusteluja ja kiistoja duodjista määritellen muun muassa, kuinka paljon perinteisiä työtapoja ja muotoja voi uudistaa ja ketkä duodjia voivat tehdä. 1970-luvun lopulla on otettu käyttöön uusi saamelainen sana dáidda, joka tarkoittaa taidetta.[17]

Saamelaistaide on saamelaisen tekemää taidetta. Saamelaisen taiteilijan ei tarvitse käsitellä saamelaiskulttuuria tai käyttää perinteisiä materiaaleja tai työtapoja ollakseen saamelaistaiteilija.[18] Käytännössä yleisö kuitenkin usein odottaa saamelaistaiteen näyttelyiden käsittelevän saamelaiskulttuuriin liittyviä aiheita tai sisältävän perinteisillä materiaaleilla tehtyjä teoksia. Useat saamelaiset nykytaiteilijat käsittelevätkin saamelaista identiteettiään ja kulttuuriaan teoksissaan ja soveltavat duodjia taiteeseensa. Siten poronkarva, -nahka, sarvet ja luut ovat usein kollaasien, installaatioiden ja veistosten osia. Esimerkiksi saamelaistaiteilijat Per Isak Juuso, Aslaug Juliussen, Iver Jåks ja Outi Pieski ovat saamelaisia nykytaiteilijoita, jotka ovat käyttäneet teoksissaan poronluuta ja sarvia. Toisaalta myös pohjoismaiden valtaväestön ihmiset, jotka asuvat poronhoitoalueella, voivat käyttää samoja materiaaleja ja aiheita omaa elinympäristöään ja kulttuuriaan kuvaavissa teoksissa. Luonnollisesti myös muut kuin poronhoitoalueella asuvat ihmiset voivat olla kiinnostuneita poroista ja käsitellä niitä taiteessaan. Saamelaistaiteilija Outi Pieski asuu ja työskentelee Utsjoella. Hänen tuotantoonsa kuuluu maalauksia, kollaaseja ja installaatiota. Teokset viittaavat selvästi saamelaiskulttuuriin sekä materiaaleiltaan että aiheiltaan. Esimerkiksi Linnunlaulupuu (2008) on veistos poronkalloista, poronluusta ja solmitusta silkistä. (Kuva 1). Poronkallon ympärille kääritty silkkihuivi inhimillistää kallon pääksi. Sarvella istuu puinen pikkulintu. Useissa Pieskin maalauksissa ja installaatiossa on puolestaan pieniä nukkeja, jotka on tehty poronnivelistä. Nuket ovat perinteisiä saamelaisia leluja. Joissakin nukeissa Pieski yhdistelee poronniveliin nykymateriaaleja, kuten karkkipapereita ja muovia. Siten esiin nousee kaiken materiaalin uudelleen käyttäminen yhtenä saamelaiskulttuurin perinteenä.

Hanna Kanto on Haaparannalla asuva taiteilija, jonka tuotantoon kuuluu maalauksia, installaatioita ja videotaidetta. Hän on asunut aiemmin Kipisjärvellä, jossa hän on maalannut useita porosaamelaista elämänpiiriä kuvaavia teoksia poroineen ja poronhoitajineen. Suojat -sarja (2009) on installaatio, jossa on kolme porontaljan muotoista elementtiä seinällä. Yksi osa on tehty särkyneestä pleksistä, keskimmäisessä on aseteltu taljan karvapuoli seinää vasten ja kolmas on valmistettu satiinista. Viima varjoissa -näyttelyn tiedotteessa Kanto avaa teoksen teemoja kuvaten teurasporoista nyljettyjen taljojen olevan pohjoisessa tuttu näky rakennusten seinillä ja puiden rungoilla. Ne  ovat kestäviä suojia pakkasta ja viimaa vastaan. Rovaniemellä asuva Leila Lipiäinen käsittelee teoksissaan poroon liittyviä kulttuurisia merkityksiä. Hänen teoksensa Omakuva I (2012) materiaaleina ovat naisen hatun puinen muotti eli hattutukki ja hopeanväriset huonekalunupinaulat. (Kuva 2). Nämä naulat muodostavat poronsarven kuvion puiseen päähän. Teos viittaa pohjoissuomalaiseen sanontaan, jonka mukaan Lapissa kauan asuvalle kasvaa sarvet päähän. Lipiäinen on asunut Lapissa vuodesta 1981 lähtien, sekä Inarissa, Sodankylässä että Rovaniemellä. Hänen teoksena Minä vaadin (2002) on myös eräänlainen muotokuva kuvaten itsenäistä ja vahvaa naista. Triptyykissä on kolme osaa, joissa tekoturkikset roikkuvat poronsarvinaulakoissa. Vaadin on poronaaraasta käytetty nimitys urosten ollessa hirvaita. Vaatimen sarvet kasvavat keväällä, jotta se voi puolustaa itseään ja syntyvää vasaansa niin petoeläimiltä kuin vasattomilta mustasukkaisilta naarasporoilta.[20]

Kalliotaiteessa on usein kuvattuna sarvipäisiä ihmisiä. Ne esittävät joko naamioitunutta metsästäjää tai peuran tai hirven muodon ottanutta shamaania. Taru kultasarvisesta peurasta kertoo puolestaan uskomuksen metsäpeura Meandasista, joka nai Lapin tytön.[21] Poroon, kuten moniin muihinkin eläimiin, liittyy uskomuksia eläimen ja ihmisen liitosta sekä metamorfoosista. Tämä uskomusperinne vaikuttaa monen taiteilijan teoksissa. Erik Blombergin (1913–1996) ohjaamassa klassikkoelokuvassa Valkoinen peura (1952) noiduttu tyttö muuttuu miehiä houkuttelevaksi peuraksi. Pellolaisen kuvanveistäjän Essi Korvan teos Valkoinen peura (2010) on poronsarvinen naisen muotokuva. Leila Lipiäisen teos Valkoinen peura (2009) on puolestaan triptyykki, jossa kolme alumiinikattilaa on päällystetty valkoisella huovalla. Kullatut sarvet ovat ikään kuin puhkoneet kattilan siten, että ne pistävät kattiloiden kansista ulos. Lipiäinen kertoo teoksen viittaavaan mystiseen, maagiseen ja petolliseen kauneuteen.[22] Valkoinen peura -elokuvan juonta vasten teoksen voi tulkita kuvaavan keittotaitoa reittinä miehen sydämeen.

Rovaniemellä asuva Timo Jokela keräsi nälkään kuolleiden porojen pääkalloja Inarin metsistä teokseensa Metsäkeskusteluja (2005). (Kuva 3). Teos käsittelee Ylä-Lapin metsäkiistaa, jossa Metsähallitus ja poronhoitajat asettuivat vastakkain. Teoksessa on tukkipuita nojallaan ruumisarkkua muistuttavia lautalaatikoita vasten. Kustakin arkusta pilkottaa poronkallo sarvien työntyessä niistä ulos. Installaation osana on myös männynkantoihin kiinnitettyjä peilejä, joissa on otteita metsurien työtään kuvaavasta puheesta. Jokelan ympäristötaiteen aiheena ovat olleet myös porojen korvamerkit. Vuonna 2005 hän toteutti Pallastunturille lumi-installaation Isien merkit. Se on isokokoinen lumiaihio, jossa on lovina ja kuvioina alueen poronhoitajien käyttämiä korvamerkkejä. Lipiäinen, Pieski, Kanto ja Jokela ovat käyttäneet poronkarvaa ja -sarvia teosten materiaaleina ja käsitelleet poroa ja poronhoitokulttuuria oman kokemuksensa kautta. Teokset ovat kulttuurin sisällä tehtyjä tulkintoja ja kuvauksia. Vastaavasti oululainen kuva- ja mediataiteilija Antti Tenetz on käyttänyt poroa aiheenaan. Hänen interaktiivisen mediateoksensa Jäljet (Traces, 2009) on videoprojisointi poroista, jotka tulevat uteliaana lähelle. Mikäli katsoja huudahtaa tai lyö käsiään yhteen, äänisensori saa videon porot hypähtämään kauemmas. Tenetz kuvailee porojen vaeltavan vuosittain jättäen jälkiä – poropolkuja – reiteilleen. Hän pitää poroja liikkuvuuden ja näkymättömyyden ruumiillistumina arktisella alueella, joka on historiallisesti ollut rajaton. Teoksessaan Tenetz pyrkii kuvaamaan, miten erämaan kulkijat jättävät jälkiä olemassaolostaan.[23]

Tutkija Sisko Ylimartimo on tulkinnut lappilaisten nykytaiteilijoiden, kuten Raekallion, Kyrön, Kannon ja Jokelan, poroaiheisia teoksia artikkelissaan Taiteilee porojen kanssa. Hän toteaa, että taiteilijat välttävät kliseitä. Sen sijaan porot ilmenevät taiteilijoiden voimaeläiminä, ja perinne saa uusia merkityksiä.[24] Poroaiheiden ja poromateriaalien runsaus Lapin kuvataiteessa heijastaa poron merkittävyyttä kulttuurin osana ja identiteettisymbolina. 1800-luvun puolivälistä 1930-luvulle ainakin 30 saamelaisryhmää kiersi Euroopassa poroineen. He olivat osa näyttelyitä, joissa esiteltiin maailman luonnonkansoja eurooppalaisissa huvipuistoissa, sirkuksissa ja eläintarhoissa. Saamelaiset osallistuivat näyttelykiertueisiin vapaaehtoisesti ja palkallisesti. Porot kärsivät matkoista kuollen usein niiden aikana. Poroja yritettiin kouluttaa myös sirkuseläimiksi. Lapinpukuihin puetut koirat oppivat kouluttajien mukaan ratsastamaan poroilla ja ajamaan porojen vetämissä pulkissa. Vuonna 1909 porojen oli tarkoitus esiintyä sirkuksessa Berliinissä. Näytös kuitenkin epäonnistui, kun porot säikähtivät valonheittimiä ja musiikkia.[25]

Porojen ja saamelaisten näyttelyihin Euroopassa liittyi tutkimusintentioita. Veli-Pekka Lehtolan mukaan antropologit mittasivat lappalaisten kalloja Berliinin eläintarhassa. Näytännöt eivät kuitenkaan sitoutuneet tieteeseen, vaan tähtäsivät popularisointiin ja elämyksellisyyteen.[26] Ne perustuivat rotuteorioihin ja kolonialismiin. Näyttelyitä on kritisoitu laajasti saamelaisten hyväksikäytöstä. Toisaalta esimerkiksi maailmannäyttelyiden etnografisiin esityksiin ei liity vastaavaa kritiikkiä. Tutkija Veli-Pekka Lehtola pohtiikin, että etnografisten museoiden toiminta hyväksytään niiden tieteellisten tarkoitusten takia. Populaarikulttuurissa vastaavaa toimintatapaa paheksutaan.[27]

Taiteilija Carsten Höller[28] vei vuonna 2010 poroja Berliiniin Hamburger Bahnhof nykytaiteen museoon. (Kuva 4). Näyttelyn nimi oli Soma viitaten vanhaan huumaavana aineena käytettyyn juomaan, jota on valmistettu kärpässienistä muinaisintialaisen uskonnon rituaalien osana noin 5000 vuotta sitten.[29] Arktisilla alueilla shamaanien tiedetään syöneen kärpässieniä, jotka aiheuttavat voimakasta pahoinvointia ja aistiharjoja. Väitetään, että sieniä syöneen virstaa juodessa kokee huumauksen mutta välttää pahoinvoinnin. Myös porot voivat syödä kärpässieniä. Soma -näyttelyssä oli 12 poroa, 24 kanarialintua, 8 hiirtä ja kaksi kärpästä sekä kärpässieniä esittäviä isoja veistoksia. Tilan keskellä oli sienenmuotoinen hotellihuoneena toimiva koroke, jossa oli sänky ja minibaari. Yleisö sai ostaa majoituksen näyttelytilasta. Kokonaisuus oli rakennettu ikään kuin tutkimusasetelmaksi, jossa yleisö sai seurata kärpässienten vaikutusta eläimiin. Toisella puolella näyttelytilaa olevia poroja ruokittiin tavallisella rehulla ja toisella puolella mahdollisesti kärpässienillä. Poron virtsaa lisättiin muiden eläinten ruokaan ja kerättiin pulloihin, joita säilytettiin jääkaapeissa kärpässienten kanssa. Näyttelytilassa majoittuvat maksavat asiakkaat saivat käyttää poron virtsaa ja sieniä jääkaapeista. He eivät kuitenkaan voineet tietää, onko virtsa peräisin tavallista rehua vai sieniä syöneiltä poroilta.[30]

Höller korostaa, että vaikka näyttely muistutti tutkimusasetelmaa kokeineen ja kontrolliryhmineen, kyse ei ollut tieteellisestä tutkimuksesta. Näyttelyvieraiden kokemukset ja havainnot olivat näyttelyssä oleellisinta.[31] Koeasetelmasta ei kerätty tutkimusaineistoa eikä havaintoja dokumentoitu. Tutkimusta muistuttava muoto oli teoksen tyylikeino.

Ansaitseminen vaikuttaa olennaiselta motiivilta sekä Höllerin Soma -näyttelyssä että saamelaiskulttuurin näytöksissä eläintarhoissa ja sirkuksissa. Soma -näyttelyyn majoittuneet yövieraat maksoivat paikastaan tuhat euroa yöltä. Lisäksi Höller tuotti 100 kappaleen sarjan poronsarvipäisiä haarukoita (Somagabel). Ne ovat juuri samanlaisia kuin Lapin matkamuistoliikkeissä myytävät lusikat, teesihdit ja pullonavaajat. Höllerin sadan kappaleen haarukkasarja on kuitenkin numeroitu ja signeerattu. Haarukan ja sen aitoustodistuksen voi ostaa 450 euron hintaan.[32]

Höller on menestyvä nykytaiteilija. Hänen suhteensa poroon ja pohjoiseen kulttuuriin on kuitenkin ulkokohtainen. Samantapainen teos on Tea Mäkipään Petteri – Elämäni porona (Petteri – My Life as a Reindeer, 2007). Berliinissä asuva suomalainen taiteilija Tea Mäkipää toteutti videoteoksen työskennellessään Kemijärven taiteilijaresidenssissä. Hän kiinnitti videokameran yhden poron sarvien väliin. Kamera siis ikään kuin kuvasi, mihin poro katsoo, vaikka poron näkökenttä on toki hyvin erilainen kuin yhden kameran linssillä. Poron silmät sijaitsevat pään molemmin puolin. Siten poron näkökenttä on lähes 360 astetta eikä poro näe tarkasti suoraan eteensä. Lisäksi poro pystyy havaitsemaan ihmissilmälle näkymättömän ultraviolettivalon. Kotisivuillaan Mäkipää kuvailee, että video kuvaa Petteri-poron päivittäistä elämää sen omassa ympäristössään Lapissa. Videon hän kertoo tallentaneen muun muassa poron henkilökohtaisia kiinnostuksenkohteita. Hän myös kuvailee poron olevan vapaana tuntureilla ja metsissä juokseva eläin. Teoksen tavoitteeksi Mäkipää määrittelee kaupunkilaisten ymmärryksen lisäämisen ympäristöstä, jonka ihmiset jakavat toisten eläinten kanssa. Petteri oli kuvannut tavallista elämäänsä muutaman päivän ajan.[33] Mäkipää on editoinut videomateriaalista kahdenkymmenen minuutin videoteoksen. Kotisivuilla julkaistujen still-kuvien perusteella Petterin tavallinen päivä on poroaidassa.

Mäkipää on toteuttanut videoteoksen Pelkosenniemellä Koparan poropuistossa.[34] Siellä turistit voivat tutustua poroihin ja kokea erilaisia poroseikkailuja, kuten poronpolkuja, -safareja ja -retkiä. Kopara tarjoaa mainoksensa mukaan myös koulutettuja ja kokeneita ammattiporoja mainos- ja elokuvakäyttöön.[35] Elokuva-alan ammattiporon käyttö Mäkipään teoksessa kyseenalaistaa teoksen autenttisuuden poron luontaisen ympäristön dokumenttina. Petteri ei ole poro, joka nulkkaisi eli juoksentelisi vapaana tuntureilla.

Toisissa tiloissa on helsinkiläinen esitystaiteen ryhmä, joka pyrkii kielellis-ruumillisen harjoittelun ja jäljittelyn keinoin tutkimaan inhimillisen kokemuksen rajoja sekä lähestymään ei-inhimillisiä olemis- ja kokemismuotoja, kuten eläin-, kasvi- ja kivikuntaa. Ryhmä on toteuttanut Suomessa, Tanskassa ja Italiassa Porosafari-vaellustaidetapahtumia.[36] Tapahtuma on kolmivaiheinen. Porokoulutuksessa taiteilijat kertovat poroista ja porosafarin pelisäännöistä. Varsinaisessa porosafarista osallistujat vaeltavat tokkana esimerkiksi lähiöissä tai puistoissa. Poroerotuksesta osallistujat käsittelevät kokemustaan julkisessa tilaisuudessa. Ryhmä kuvaa Porosafaria urbaaniksi tutkimusmatkaksi poron kokemusmaailmaan. Tutkimisen tavoite tarkoittaa osallistujien subjektiivista kokemusta laumaeläimenä käyttäytymisestä. Osallistujat liikkuvat ryhmänä ja puhumattomana valiten toisiaan havainnoimalla johtajansa. Tokka liikkuu esimerkiksi talojen pihoille välittämättä ihmisille sovinnaisista rajoista. Taiteilijat toimivat porokoirina, jotka huolehtivat turvallisuudesta autoteillä. Toisissa tiloissa -ryhmä toteutti Porosafarin Rovaniemellä syyskuussa 2013 (kuva 5). Osallistujia oli vain kymmenisen henkeä, kun yleensä tapahtuma tuotetaan 50–80 osallistujalle. Rovaniemellä osallistujien määrää saattoivat verottaa päällekkäiset kulttuuritapahtumat. Toisaalta paikalliset saattoivat kokea, että tuntevat poron eläimenä helsinkiläistä taiteilijaryhmää paremmin tai että Rovaniemellä on jo liikaa poroaiheista taidetta. Porosafarin ytimenä ei kuitenkaan ole poro sinänsä, vaan osallistujien kokemus laumakäyttäytymisestä ja kaupunkiympäristön ja -luonnon välitilasta. Toisissa tiloissa -ryhmä aikoo toteuttaa jatkossa myös Susisafareja. Rovaniemen kaupungin kulttuurilautakunta päätti vuonna 2008 lisätä Rovaniemen kiinnostavuutta kulttuurikohteena ja elävöittää kaupunkikuvaa taiteella. Lapin lääninhallitus rahoitti Pororaito -projektin, jossa pyrittiin tuottamaan kaupunkiin korkeatasoisista julkista taidetta. Teosten tuli toimia kaupungin maamerkkeinä ja vaikuttaa kaupungin imagoon positiivisesti. Idean taustalla oli Keski-Euroopassa kiertänyt yhteisötaidetapatuma CowParade, jossa pääkaupungit täyttyivät vuorollaan sadoista värikkäiksi maalatuista muovilehmistä.[37]

Poron valintaa Rovaniemen ympäristötaiteen teemaksi puolsi Alvar Aallon vuonna 1954 suunnittelema poronsarvi-asemakaava. Kartalla viheralueiden reunustamat liikennealueet muistuttavat poron sarvia ja rajaavat kaupungin ydinaluetta, joka yhdessä Ounas- ja Kemijokien kanssa piirtää poron pään sivuprofiilin. Lisäksi Rovaniemellä on ollut jo aiemmin toteutettuna yksi poroaiheinen veistos: Upi Kärrin suunnittelema Joulumaan porot (1995–1996) Rovaniemen lentoasemalla. Joulumaan porot teoksessa on kahdeksan takajaloiltaan ilmaan nousevaa poroa, jotka on valmistettu teräksestä ja kristalleista. Teoksen poron profiilista on tuotettu Rovaniemen matkailun tunnus, joka esiintyy esimerkiksi logoissa ja markkinointituotteissa, kuten koruissa ja pinsseissä. Porot ovat myös osa rovaniemeläistä kaupunkikulttuuria, kun keskustan Koskikadulla järjestetään vuosittain poroajokilpailut. Pororaito -hankkeen taustalla vaikutti ympäristötaiteen mieltäminen paikkasidonnaiseksi taiteeksi. Ympäristötaiteen voi määritellä paikkaan sijoitetuksi, paikkaan soveltuvaksi ja paikan määrittelemäksi. Paikan määrittelemässä taiteessa suunnittelu sisältää paikan fyysisten ominaisuuksien, historian ja sosiokulttuurisen tilanteen ja tarinoiden huomioinnin teosten lähtökohtana[38].

Pororaito -hankkeen rahoituksella Rovaniemelle toteutettiin neljä veistosta, jotka sijoitettiin Alvar Aallon suunnittelemien kaupungintalon, kirjaston ja teatterin ympäristöön. Teuvo Tuomivaaran, Risto Immosen ja Sauli Miettusen veistokset ovat materiaaleiltaan, mittakaavaltaan ja muotokieleltään tyylikkäitä perinteisiä veistoksia, joilla on fyysisiltä ominaisuuksiltaan vain hyvin löyhä suhde sijoituspaikkaansa. Tom Engblomin kaksi punakeltaista betoniporoa, eli teos Oonko mie tiellä, toimivat sen sijaan sekä veistoksina että liikenteen esteinä betoniporsaiden tapaan. (Kuva 6). Ne viittaavat humoristisesti ihmisten tavallisiin kohtaamisiin porojen kanssa maantiellä, jossa porot todella ovat matkanteon tiellä. Pororaito -hankkeen tuloksissa ilmenee tutkija Laura Uimosen kuvaama tilanne, jossa taiteen koristava tehtävä säilyy riippumatta taiteen sijoittamistavoista ja kiinteästä yhteydestä ympäristöönsä. Taideteokset muodostavat julkisia ulkoilmataidegallerioita ja oman kerroksensa kaupunkitilaan. Taiteen kerrostumaa tuetaan myös julkisen taiteen verkkosivustoissa, patsas- tai taidekävelyreittien esitteissä ja tietoisena kaupunkitilan kehittämisenä.[39]

Tutkija Maija Anttila, joka on tarkastellut Kankaanpään pyrkimystä profiloitua taidekaupungiksi julkisella taiteella, toteaa että pikkukaupungissa pitää olla taiteenalalla omaleimainen linja. Kaupungin pitäisi erottua taiteen kentällä taidekaupunkien joukossa.[40] Voidaankin pohtia, onko porotaiteeseen profiloituminen onnistunut erottautumisen keinona. Joulumaan imagon näkökulmasta poron valinta ympäristötaidehankkeen aiheeksi voidaan pitää perusteltuna.

Rovaniemelle on toteutettu poroaiheisia teoksia Pororaito -hankkeen jälkeenkin. Yksi teoksista on teräksinen Saaren sarvi, jossa poronsarvi nousee liikenneympyrän keskelle Saarenkylässä. Teoksen on suunnitellut kuopiolainen taiteilija ja teollinen muotoilija Risto Pentikäinen. Hän voitti vuonna 2011 Rovaniemen kulttuurilautakunnan järjestämän vuosittaisen ympäristötaiteen kilpailun, jonka avulla kaupunkiin on tuotettua uusia teoksia vuodesta 2010 alkaen. Rovaniemen kaupungin ympäristötaiteen kilpailussa ilmenevät julkiselle taiteelle tyypilliset taidetoiveet, joita Laura Uimonen on analysoinut kirjassaan Taidetta suunnitteluun. Taidetoiveissa nousee usein esiin idea taiteiden yhdistämisestä.[41] Rovaniemen kaupungin ympäristötaidekilpailussa on korostunut sekä taiteiden yhdistämisen toive että teosten funktionaalisuus, kun teoksilla on haluttu muun muassa viitoittaa Rovaniemen nähtävyyksiä ja tukea kaupungin yhteisöllisyyttä. Kilpailujen voittajien koulutustausta on vaihdellut kuvataiteesta muotoiluun ja maisema-arkkitehtuuriin.[42] Uimosen mukaan kokonaistaideteoksen ihanne luo ristiriitaisia odotuksia arkkitehdin ja kuvataiteilijan tehtävistä. Lisäksi osalle nykytaiteilijoista ja muotoilijoista voi olla vierasta työskennellä kokonaisuudelle alistuvana suunnittelijana. Erityisesti kaupunkitilan koristelua tuottavan käsityöläisen asema voi olla taiteilijalle vastenmielinen.[43]

Taiteilijan työnkuvan ja osaamistarpeen muutos ilmenee projekteissa, joissa taiteilija palkataan asiantuntijaksi tai konsultiksi kaupunkitilan suunnitteluhankkeisiin. Rovaniemellä on toteutettu ydinkeskustan vetovoimaisuuden kehittämishanke, johon Timo Jokela osallistui taiteilijana. Jokela on tunnettu paikan historiaa esiin nostavista teoksistaan, joissa hän on usein käyttänyt vanhoja puu- ja omistusmerkkejä. Euroopan Union rahoittaman kehittämishankkeen (2006–2008) päätoteuttaja oli Suunnittelukeskus Skoy Oy[44]. Suunnittelussa muutettiin 1960-luvulla rakennettu Rovakatu kävelypainotteiseksi kauppakaduksi ja laajennettiin Koskikadun kävelykatua. Jokelan osallistumisen myötä uusille kävelykadun osuuksille tehtiin kadun graniittikiveyksiin vanhojen rovaniemeläisten talojen puumerkkejä. Kemijoen rantaan toteutui aukio, jonka keskellä on graniittilaatoista tehty kompassi. Siinä on esitetty Lapin luonnonrikkaudet Olaus Magnusta lainaten. Poronsarvet ovat puolestaan aiheena Koskikadulla isokokoisessa valoprojisoinnissa vanhan kerrostalon seinässä. Omakohtainen kokemukseni porotaiteeseen muodostui kesällä 2012, kun suunnittelin Lapin yliopiston kansainvälisen kesäkoulun ArctiCircles ympäristötaidekurssia professori Glen Couttsin kanssa. Aioimme tehdä Rovaniemelle väliaikaisia ympäristötaideteoksia pajusta. Kun kesäkoulujen tuottaja kävi neuvotteluja rahoittajien, eli Rovaniemen kehityksen, Rovaniemen kaupungin ja Rovaniemen Matkailu & Markkinoinnin kanssa, nousi kesäkoulujen teemaksi joulupukin kotikaupunki. Samaan aikaan Rovaniemellä lanseerattiin juuri uudistettu punainen Santa’s hometown logo. Siten kesäkoulun työpajan teosten aiheiden tuli liittyä joulupukkiin. Päätimme, että veistokset jatkaisivat pororaitoa teemalla ”Santa´s Summer Reindeers”. Poro luontui hyvin veistosten aiheeksi, koska kesäkoulut oli suunnattu arktisten alueiden yliopistojen ja oppilaitosten opiskelijoille, joita saapui muun muassa Murmanskista ja Jakutiasta poronhoitoalueelta. Opiskelijat tekivät pajuporoja, jotka sijoitettiin kesäkurssin jälkeen rahoitukseen osallistuneiden yritysten edustoille. (Kuva 7). Työpajan osana järjestimme myös keskustelutilaisuuden porotaiteesta.

ArctiCircles -ympäristötaidekurssi oli osa soveltavan kuvataiteen opetusta, jossa taiteen kenttää ja yhteiskunnallista vaikuttavuutta pyritään laventamaan. Samalla soveltavaan kuvataiteeseen liittyy kuvataiteilijoiden uusien ansaitsemiskeinojen kehittämistä tilanteessa, jossa taiteen apurahat ja julkinen rahoitus on vähentynyt. Soveltavassa kuvataiteessa taiteilijat toteuttavat nykytaideprojekteja, jotka voivat nousta yhteiskunnallisista tai elinkeinoelämän tarpeista ja toteutua yhteistyössä esimerkiksi kuntien, yrittäjien ja eri ammattialojen kanssa. Lapissa yhteistyötahoja ovat usein matkailuyritykset. [46] Soveltavan kuvataiteen professorina toimivan Timo Jokelan mukaan paikkasidonnaista soveltavaa kuvataidetta ovat esimerkiksi taajamien ja matkailukeskusten imagoa luovat ja markkinoita edistämään pyrkivät julkiset taideteokset sekä paikallisyhteisöjen kulttuuriperintöön ja traditioon liittyvät yhteisinä paikallisina symboleina toimivat teokset.[47] Emeritusprofessori Stuart W. MacDonaldin mukaan soveltavan kuvataiteen produktiot Skotlannissa ovat osoittaneet taiteella olevan matkailuelinkeinoihin liittyvää taloudellista vaikutusta. Taideprojektien alueellinen syrjäisyys ei ole vähentänyt niiden vaikuttavuutta. Rovaniemen kaupungin porotaiteen buumi on herättänyt Lapin taiteilijoiden keskuudessa keskustelua julkisesta taiteesta ja sen rahoituksesta. Rovaniemeläinen kuvataiteilija Mark Roberts toteutti keväällä 2012 manifestin, Sano ei porotaiteelle. (Kuva 8). Hän tulosti tarroja, joissa poroa piirtävä käsi on poron varoituskolmion sisällä. Roberts kritisoi Rovaniemen kaupungin ympäristötaiteen linjaa, jossa taide rinnastuu käsityöläisyyteen ja Rovaniemen matkailumarkkinoinnin välineeksi. Porotaide viittaa poroaiheisiin teoksiin, kuten Pororaito -projektiin, ja toisaalta kuvataiteeseen, jossa taiteilijat työllistyvät sisällöltään ennalta määriteltyjen tilaustöiden tuottajaksi. Porotaide kategorisoi myös Lapin kuvataidetta yleensä. Lapin taiteilijoiden odotetaan usein tuottavan teoksia, jotka kuvaavat lappilaista kulttuuria ja ympäristöä, kuten saamelaistaiteilijoiden oletetaan käsittelevän saamelaiskulttuuria.

Myös Mari Keskikorsu on tehnyt poroaiheisen matkailumarkkinointia kritisoivat teoksen Poron kaupunkivierailu (Reindeer’s Urban Visit, 2008). Siinä hän kuljettaa täytettyä poroa Helsingin keskustassa. Poro käy Töölönpuistossa ja Senaatintorilla. Turistit halaavat ja valokuvaavat poroa ja lapsi kiipeä poron selkään istumaan. Matkamuistoliikkeen edessä poro päätyy vastakkain toisen täytetyn poron kanssa. Teos on osa Keskikorsun Mikropaliskunta -projektia, jossa hän kuljetti täytettyä poroa Nuorgamista Hankoon. Taiteilija oli kiinnittänyt poron sarviin kameran, johon tallentui kuvia matkan varrelta. Kuvien GPS-koordinaattien avulla hän koosti kartan, jossa matkareitti kulkee Suomen halki.[49] Teoksen tavoitteena oli käsitellä suomalaisuuden symboleita, ei poroa itsessään. Keskikorsu kertoo, että Paavo-poroa pyydetään säännöllisesti edustamaan suomalaisuutta matkamessuille ja tapahtumiin. Hän ei kuitenkaan vuokraa poroaan näihin tarkoituksiin, koska taideprojektin tavoite oli päinvastainen: projektissaan hän pyrki kriittisyyteen.[50]

Keskusteluun liittyvät näkemykset matkailijoita palvelevasta kuvataiteesta. Esimerkiksi Pororaitoon kuuluvien veistosten teoskuvia on tuotteistettu postikorteiksi ja kasseiksi. Useat taiteilijat ja kaupunkilaiset kokevat kuitenkin, että julkisen taiteen tulisi palvella ensisijaisesti kaupunkilaisia itseään ja heidän viihtyisyyttä. Se tuottaisi elävää ja aitoa kaupunkikulttuuria, josta myös matkailijat voisivat nauttia. Useat nykytaiteilijat ovatkin kritisoineet teoksissaan matkailutuotteiden autenttisuuden puutetta. Esimerkiksi Kalle Lampelan ja Eemil Karilan ryhmä Contemporary Santa Claus Artists´Association on tuottanut ironista kuvastoa Lapin joulumaasta ja joulupukista. Vastarinnaksi tarkoitetut teokset omaksutaan kuitenkin usein osaksi samaa kulttuuria, jota ne kritisoivat. Siten Keskikorsun täytettyä Paavo-poroa pyydetään maskotiksi matkamessuille. Sano ei porotaiteelle -manifesti on osa porotaidetta ja maailmalla esillä olevat Contemporary Santa Claus Artists´Association -ryhmän teokset vahvistavat mielikuvaa Rovaniemestä joulupukin kotikaupunkina. Toisaalta teokset herättävät keskustelua ja uusia näkökulmia Lapin kulttuuriin ainakin alueellisella tasolla.

Porotaiteen tekeminen kaupungin imagon vahvistamiseksi tai porotaiteen vastustaminen heijastaa taiteen suhdetta talouteen. Uimosen mukaan tämä suhde on monitahoisempi kuin ajatus joko markkinalähtöisen suunnittelun omaksumisesta tai sen vastustamisesta. Taiteen ja talouden suhde on muuttunut taiteen autonomiaestetiikan purkautumisen myötä. Tästä huolimatta markkinalähtöisyys ja taloudellisen hyödyn tavoittelu nostavat taiteilijoiden vastarinnan taiteilijan muuttuneesta asemasta ja roolista sekä uhasta menettää taiteen mahdollisuus toimia yhteiskunnallisena kritiikkinä. [51] Kalle Lampela on tutkinut suomalaisten kuvataiteilijoiden asenteita taiteen hyödyntämiseen. Tutkimuksen näkökulmia ovat taide kannanottona, kansainvälisyytenä, tuotteistamisena ja valtana. Tutkimuksen perusteella kuvataiteilijoiden enemmistö pitää hyödyntämiseen perustuvaa kulttuuripolitiikkaa ristiriitaisena ja epämielekkäänä. Samalla Lampela kuitenkin toteaa, että taiteen autonomisuutta, josta taiteilijat puhuvat, ei nyky-yhteiskunnassa ole olemassa.[52]

Vaikka suurin osa taiteilijoista puolustaa taiteen autonomisuutta, osa kokee, että taidetta voi soveltaa yhteiskunnassa. He laajentavat toimintatapaansa perinteisestä kuvataiteesta esimerkiksi tapahtumallisuuteen, yhteistyöprojekteihin ja interventioihin. Kaupunkitaide on yksi soveltavan kuvataiteen mahdollinen foorumi, mikäli taiteilija hyväksyy virkamiesten ja rahoittajien taidetoiveet teostensa suunnittelun reunaehdoiksi. Porotaiteen kritiikki liittyy kysymykseen korkeatasoisesta julkisesta taiteesta. Saataisiinko kaupunkeihin kiinnostavampia ja vaikuttavampia taideteoksia, jos taiteilijoiden suunnittelu olisi vapaampaa? Yrittäjien osallistuminen taideprojektien rahoitukseen vastikkeellisuutta vaatien kaventaa edelleen taiteilijan vapautta. Esimerkiksi ArctiCircles -työpaja, jossa kansainvälisten kesäkoulujen opiskelijat tekivät poroveistoksia, nosti esiin keskustelun rahoittajan vallasta kuvataiteen ja taideopetuksen sisältöön. Mikäli kunta- ja yritysrahoituksen osuutta taiteen tukena halutaan lisätä, on taiteilijoiden hyväksyttävä yhteistyön luonne tilaustöinä. Taideopiskelijoiden työpajassa ennalta määritelty lopputulos työskentelyn tuloksesta kaventaa kuitenkin mahdollisuutta keskittyä taiteellisen ilmaisun opiskeluun ideoinnin ja suunnittelun tasolla. Toisaalta opiskelijoiden on hyvä saada kokemuksia kunta- ja yritysyhteistyössä ja taidemaailman vaihtoehtoisista ansaitsemismalleista yhteiskunnassa, jossa taiteen ja kulttuurin apurahoitus pienenee jatkuvasti. Myös Carsten Höllerin näyttelyn oheistuotteena myytävä haarukasta toimii esimerkkinä kaupallistamisen taidosta.

Carsten Höllerin ja Tea Mäkipään teokset ovat porotaidetta, jossa poro on irronnut kulttuuristaan. Poro vaikuttaa edustavan eksoottista elementtiä, jota asetetaan ikään kuin tutkimuskohteeksi. Tutkimusasetelma on kuitenkin vain teosten tyylikeino, eikä taiteilijan tavoitteena ole poron tai poronhoitokulttuurin todellinen havainnointi tai kuvaaminen. Myös Toisissa tiloissa -ryhmän Porosafarin tavoitteena on tutkimus, jolla kuitenkin tarkoitetaan osallistujien uutta kokemusta.

Kaikkea Lapin porotaidetta ei ole tehty ulkokohtaisesti tai matkailua palvellen, kuten ilmenee Outi Pieskin, Hanna Kannon, Leila Lipiäisen ja Timo Jokelan teoksista. Poro ja porotaide ovat osa lappilaista ja saamelaista kulttuuria moniulotteisine merkityksineen. Taiteilijat työstävät teemoja, jotka he kokevat henkilökohtaisesti merkityksellisiksi. Samalla poronhoitoalueella asuvat ihmiset voivat nähdä nykytaidetta, joka käsittelee heidän omaa kulttuuriaan ja elinympäristöään. Taiteen kentällä on tilaa myös porotaiteelle. Poroa ja siihen liittyvää kulttuuria on kuitenkin vaikea, ellei mahdoton, käsitellä ilman että teokset väistämättä tulisivat osaksi Lappi-brändiä.

 Performanssitaiteen ominaisuutena pidettiin jo varhain tämänhetkisyyttä, mikä on ansainnut sille paikan maa-, ympäristö- ja yhteisötaiteen tavoin yhtenä ”katoavan taiteen” lajina[1]: teos kestää esityksen ajan ja käsitetään sidotuksi esityspaikkaan. Toisaalta myös erilaisten teknologioiden kautta ja kanssa on esiinnytty jo pitkään. Performansseja on tallennettu valokuvin tai videonauhoiksi, välitetty verkossa tai niiden keskeisenä sisältönä on ollut esiintyjän vuorovaikutus monitoroitujen ja projisoitujen kuvien tai teknisesti tuotetun äänen kanssa. Tarkastelen artikkelissa performanssin teknistä toisintamista osana teosta, sen kokemista ja taiteenlajin määrittelyä analysoimalla kolmea esimerkkiteosta 1970-luvulta nykypäivään ulottuvalta ajanjaksolta, jonka aikana performanssitaiteessa käytetyt teknologiat ovat moninaistuneet muodostaen yhden taiteenlajin keskeisistä ilmaisutavoista.[2]

Saksassa 1970-luvulla toimineen Mervi Buhl-Kytösalmen (s. 1948)  videoperformanssi Rot und Weiss (1979)[3] on osa videotaiteen varhaisvaihetta, jolloin myös performanssi oli kansainvälisestikin katsoen vielä suhteellisen uusi taiteenlaji. Monet taiteilijat suuntasivat kameran itseensä ja uudesta mediumista tuli sekä performanssien tallentamisen, mutta myös muun muassa kehoon, identiteettiin tai ajallisuuteen kohdistuvien audiovisuaalisten tutkielmien väline. Artikkelin toinen teosesimerkki tuo tarkastelun kotimaiselle kentälle, jolla video 1980-luvun alkupuolelta lähtien alkoi saada jalansijaa. Auki-ryhmän kollektiivinen performanssihanke Auki II (1987) on esimerkki taiteenlajin alkuvaiheista Suomessa, jossa videosta tuli myös ryhmäperformansseissa käytetty elementti. Erona Buhl-Kytösalmen monitoroituun esitykseen, Auki II toi aiemmat kuvatallenteet painokkaammin osaksi elävää esitystä. Sen toteutustavassa on siten myös piirteitä multimediaperformanssista, joita 1980-luvun suomalaisessa performanssitaiteessa toteutettiin useampia.

Antti Laitisen (s.1975) Walk the Line (2004–) on esimerkki nykyperformanssista, jolle on ominaista erilaisten toteutustapojen ja teknisten keinojen monimuotoisuus, sekä usein myös hyvin tietoinen suhde edeltävään traditioon ja performanssia koskevaan teoreettiseen keskusteluun. Erityisesti digitaalisten teknologioiden myötä performanssi on myös siirtynyt uudenlaisiin esitystiloihin, kuten virtuaalisille näyttämöille. Laitisen satelliittiteknologiaa soveltavaa omakuvaa ja performanssia yhdistää edellisiin teosesimerkkeihin silti välittyneisyys, esityksen tekninen tallentaminen ja toisto, sekä siitä seuraava taideteoksen ajallinen ja tilallinen hajaantuminen, kun teos ulottuu esitystapahtumasta sen kokemisen prosesseihin. Historiallisen tarkastelun pyrkimyksenä on tavoittaa performanssin ja teknologian kytkösten moninaisuus. Teknologia onkin yksi keskeisistä performanssin lajityypin muutosta ja avartumista vauhdittaneista tekijöistä: Alati kehittyvien tallennus-, havainto- ja esittämisteknologioiden myötä performanssi on saanut yhä uudenlaisia sovelluksia ja muunnelmia – jopa siinä määrin, että sitä käsitteenä on luonnehdittu ”paleonyymiksi”, käsitteeksi, jonka merkitys ja viittauskohteet ovat ajan kuluessa perustavalla tavalla muuntuneet.[5] Nykyisellään performansseiksi ymmärretään siten osittain ja pitkälti toisenlaisia tekemisen tapoja kuin performanssitaiteen alkuvaiheessa.[6] Muutosprosessissa ei silti ole kyse vain taiteen käytäntöjen, strategioiden tai välineiden uudistumisesta, vaan performanssin ja performatiivisen käsitteillä on jo varhain hahmotettu inhimillistä toimintaa myös kuva- ja esitystaiteen ulkopuolella.[7]

Artikkelin lähtöasetelmana on siten ajatus performanssista monimuotoisena ja jatkuvassa liikkeessä olevana lajityyppinä, ja sen keskeisenä tavoitteena on keskustella performanssin käsitteestä teknisesti toisinnettujen tai välitettyjen esitystaiteen muotojen, kuten video- tai digitaalisen performanssin, ja katoavaksi miellettävän performanssi-kategorian kompleksisesta suhteesta käsin.[8]  Ajatus performanssiesityksen ja toisaalta tallentamisen tai toiston yhteensopimattomuudesta juontuu jo varhaisesta performanssipuheesta, jossa muun muassa esityksen reaaliaikaisuus, ruumiillisuus sekä esiintyjän ja yleisön välisen vuorovaikutuksen ainutkertaisuus ja sattumanvaraisuus lajipiirteinä korostuivat. Peggy Phelan kiteytti tämän käsityksen vuonna 1993 kirjoittaessaan, ettei performanssia voi tallentaa tai muullakaan tavoin tuottaa representaatioksi sen menettämättä jotakin olemuksestaan tai muuntumatta joksikin muuksi kuin performanssiksi.[9] Kyse on aspekteista, jotka useimmissa performanssiesityksissä ovat edelleenkin tärkeitä, ja jotka ennen kaikkea taiteenlajin historiaan katsoen ovat olleet myös merkittävä osa teosten poliittista sisältöä. Silti performanssin kattokäsitteen alle mahtuu myös toisenlaisia ilmaisutapoja, joissa tallentaminen, välittäminen tai toisto on keskeinen osa teoksen sisältöä ja toisinaan ainoa tapa esityksen kokemiseen, kuten artikkelin kolmen teosesimerkin kohdalla.

Elävän ja välitetyn rajaa tarkastelevien teosten määrän moninkertaistuminen kansainvälisessä performanssitaiteessa 1970-luvulta alkaen on kulttuurisen ilmapiirin ohessa epäämättä myös uusien kuvateknologioiden käsillä olon motivoimaa. Esityksen reaaliaikaisuus, ruumiillisuus sekä esiintyjän ja yleisön vuorovaikutus saivat niiden myötä uusia artikulaatioita nopealla tahdilla medioituvan performanssitaiteen kentällä, ja uudet ilmaisuvälineet mahdollistivat uudenlaisia toteutustapoja. Buhl-Kytösalmen  mukaan kannettavatkin videokamerat olivat 1970-luvulla yhä kalliita ja raskaita, mikä houkutti helposti studiotyöskentelyyn.[10] Videoteknologia kehittyi kuitenkin harppauksin ja Auki-ryhmän teoksessa kymmenisen vuotta myöhemmin performanssi on jo hyvinkin liikekannalla en plain air: Auki II käsitti vaelluksen Pohjois-Norjassa sekä matkan kokemusten ja sen aikana tallennetun kuvamateriaalin varaan rakentuvan Jumalan silmä -multivision ja performanssin. Myös Laitisen paikkasidonnaisessa teoksessa korostuu taiteilijan liike maastossa tai kaupunkitilassa. Performanssia ei kuitenkaan välitä videokuva, vaan GPS-teknologia.

Performanssin välitetyistä muodoista kenties tutuimpia ovat kuitenkin videoperformanssit, joissa taiteilija esittää kameran edessä teon, eleen, rituaalin tai toteuttaa esimerkiksi omaan kehoon kohdistuvan aktion.[11] Silti myöskään videoperformanssi ei ole kovin tarkkarajainen kategoria, vaan pikemminkin (performanssin osa-alueena) jatkuvassa liikkeessä. Video- ja performanssitaiteen yhdistelmänä sitä voidaan luonnehtia genrehybridinä, lajityyppien risteymänä (genre hybrid, genre mixing)[12]. Se asettuu myös toisenlaisten esitystaiteen ja teknologian yhdistelmien jatkumoon, osaksi taiteidenvälistä ilmaisua, jossa niin videota seuranneilla digitaalisilla teknologioilla kuin sitä edeltävillä valokuvalla, elokuvalla, jopa televisiolla on paikkansa.[13] Rinnastamalla artikkelissa kolme erilaisia kuvateknologioita hyödyntävää performanssiteosta haluan samalla etääntyä teknologisesta determinismistä ja esittää, että vaikka ilmaisuvälineet muuttuvat, ei ilmaisutapa silti varsinaisesti ole uusi. Mielekkäämpää kuin tyypitellä videoperformanssi itsenäiseksi säännön ohjaamaksi muodoksi teknisin perustein, voisikin olla niiden tarkasteleminen performanssin ja teknologian kytkentöjen monimuotoisuudesta käsin, välittyneisyyden moodin näkökulmasta. Düsseldorfin taideakatemiassa videotaidetta opiskellut Mervi Buhl-Kytösalmi esitteli Taide-lehden lukijoille vuonna 1979 tätä taiteen uutta aluevaltausta sekä omia varhaisia videoteoksiaan, mukaan lukien videoperformanssin Rot und Weiss (1979).[14]  (Kuva 1). Buhl-Kytösalmi teki 1970-luvun loppuvuosina ja 1980-luvun alussa performanssiesitysten ohessa toistakymmentä performanssiperustaista videoteosta, joissa yhtenä toistuvana teemana oli kehon liike suhteessa aikaan ja tilaan. Tämä käy ilmi myös Rot und Weiss -nauhalla: taiteilija kävelee hitaasti, kehon liikkeeseen keskittyen pitkin punaisella ja valkoisella värijauheella maahan vedettyjä viivoja, kunnes värit sekoittuvat ja huolellisesti rajattujen muotojen monotoninen kuri häipyy leviävien ja sotkeutuvien värien kakofoniaan. Meditatiivista, keskittynyttä askellusta tahdittaa japanilainen musiikki – Buhl-Kytösalmen  liikkeen rytmi puolestaan lomittuu toisenlaiseen poljentoon, joka rakentuu leikkauksista: säännöllisen epäsäännöllisenä toistuvista otoksista, kokovartalokuvien ja jalkoihin rajattujen lähikuvien vaihtelusta. Kuvaeditointi tuo esiintyjän kehonliikkeen rinnalle toisen rytmin, tallenteen teokseen tuoman lisän. Performanssin tallentaminen on käsitetty usein hierarkkisesti: tallenne toistaa tai välittää teknisin keinoin alkuperäisen esityksen todistaen aiemmasta, varsinaisesta teoksesta. Tätä oletusta haastavat kuitenkin yksinomaan tai pääosin erilaisina materiaalisina jälkinä tai visuaalisina toisintoina koettavat performanssit, kuten tämänkin artikkelin esimerkkiteokset. Välittyneisyys onkin olennainen osa videoperformanssin avaamaa ongelmakenttää: tallentaminen ja toisto mutkistavat esityksen tämänhetkisyyden, esiintyjän ja yleisön läsnäolon sekä esityksen ajan ja paikan kysymykset. Katsomiskokemuksena videoperformanssi on käänteinen prosessi: edetessään tallenteesta kohden esitystapahtumaa teos ei paikannu vain alkuperäiseen esityskontekstiin, vaan aktualisoituu myös havaitsemisen prosesseissa. Näin on myös Rot und Weiss -teoksen kohdalla: koemme sen nimenomaan videoteokseksi editoituna tallenteena. allenteet esitysten materiaalisina jälkinä ovat fragmentteja tapahtumasta, joka käsitteellisenä ulottuu kokemishetkeen. Ne voidaan käsittää siten osana performanssia, tai kuten Amelia Jones esittää, sitä täydentävinä: dokumentaatio on osa esityksen avaamaa jatkumoa.[15] Vastaavasti performanssista kirjoittaa Christopher Bedford. Hänen mukaansa teos laajenee esitystapahtumasta polveilevaksi, kuvallisten ja kirjallisten reproduktioiden myötä muuntuvaksi jälkien historiaksi. Tätä ulottumisen ja muuntumisen prosessia Bedford nimittää ”viraaliksi” performanssin ontologiaksi (viral ontology of performance).[16] Tällainen näkemys kytkee performanssiesityksen tiiviimmin sitä määrittäviin käytäntöihin nostaen keskiöön teoskokemuksen sekä uusien kuvallisten ja tekstuaalisten tulkintakehysten myötä kerrostuvat merkitykset. Eräässä mielessä merkitysten kerrostuminen tarkoittaisi myös suhdetta kuvahistoriaan ja toisiin taideteoksiin. Buhl-Kytösalmen  askellus lattialla sotkee huolella rajatut väriviivat ja tuottaa teokseen keholla maalaamisen eleen. Vaakasuora lattia maalauspintanaan Rot und Weiss -performanssi onkin Hans Namuthin (1915–1990) dokumentoimien Jackson Pollockin (1912–1956) teatraalisten roiskemaalausaktien kaukainen pikkuserkku. Ekspressiivisen maalausjäljen tuottava ele Buhl-Kytösalmen  videoperformanssissa on silti keskittynyt ja juhlavan hiljainen, vailla Pollockin roiskemaalauksen väkivaltaista emootiota.[17] Pelkistetty liike on pikemminkin toisteinen ja harkittu kuin spontaani ja ekspressiivinen. Maalauspinnan sijaan taiteilijan ele tallentuu liikkuvaksi kuvaksi, jossa värien vähittäinen sekoittuminen heijastaa ajan kulkua sekä menneen läsnäoloa nykyhetkessä, kun edeltävät tapahtumat kerrostuvat seuraaviin. Viimeinen otos tarkentaa, Pollockin roiskemaalausten tavoin, esitystapahtuman indeksikaalisiin merkkeihin, kehon liikkeen jättämiin jälkiin tilassa – eräänlainen mise-en-abyme siis, tallenne tallenteessa.

Teoskokemuksina elävä ja teknisesti välitetty esitys silti poikkeavat toisistaan. Erona performanssin kokemiseen elävänä esityksenä, Rot und Weiss -videon kuvaleikkaukset ohjaavat katseen suuntaa ja rajaavat katselukokemuksen harkittuihin kuvakulmiin. Video ei toki muutoinkaan välitä kaikkia elävän esityksen hienosyisistä elementeistä. Elävän ja tallennetun moodeissa ei silti ole kyse, kuten Philip Auslander tähdentää, havaintokokemuksen määrän, vaan laadun erosta.[18] Tallenne ei tuota vähäisempää, vain toisenlaisen teoskokemuksen. Tallenteen kuvaaman todellisuuden sijaan viimeaikainen tutkimus onkin kohdistanut huomion pikemmin elävyyden tuntuun ja katsojien affektiivisiin responsseihin[19], läsnäoloon esityksen tallenteen efektinä[20] tai esiintyjän ja katsojan performatiivisten tekojen tuottamana[21].

Viestintäteknologioiden ja -kulttuurien muuntuessa ja uusiutuessa muuttuu myös kokemus esityksen tämänhetkisyydestä ja reaaliaikaisuudesta (live, liveness) tai esiintyjän läsnäolosta (presence).[22] Video onkin yksi läsnäoloteknologioista jatkumossa, jossa ”liveness” on artikuloitu eri tavoin elävän esityksen moninaisissa välittämisen käytännöissä. Rot und Weiss -teoksen syntyaikoihin uuden välineen mieltäminen ”välittömänä” tai ”intiiminä”[23] lienee yksi syy video- ja performanssitaiteilijoiden vahvaan kiinnostumiseen esityksen välittämisen, toiston ja esiintyjän ruumiin moninkertaistamisen vaikutuksista. Rot und Weiss -teoksessa välittyneisyys ei silti ole vain seurausta dokumentoinnista, vaan välittäminen ja toisto olivat myös osa elävää esitystä: kontrollimonitorit väriviivojen päässä kerrostivat esitykseen uusia tasoja suoran toiston ominaisuuden, videokuvan näennäisen reaaliaikaisuuden keinoin. Se mahdollisti itsetarkkailun esityksen aikana ja esityksen muuttamisen spontaanisti esitystilanteessa, jolloin ”suhde tekemiseen säilyy tuoreena ja elävänä”, kuten Buhl-Kytösalmi Taide-lehden artikkelissa kuvaa.[24]

Elävän ja välittyneen lomittuminen toisiinsa Buhl-Kytösalmen  teoksessa horjuttaa olettamusta performanssista spesifiin esityspaikkaan tai -aikaan sidottuna. Tallentamisen ja toisintamisen myötä performanssia määrittää pikemmin, Nick Kayelta lainaten, paikkojen välinen liike, teoksen ajan ja paikan moniselitteisyys sen aktualisoituessa sekä ’siellä’ (esityksen tapahtumishetkenä) että ’tässä’ (tallenteen kokemishetkenä).[25] Taiteenlajina performanssi siirtää tarkkarajaisen teosobjektin puuttuessa huomion esityksestä sitä seuraaviin kokemisen prosesseihin haastaen täsmällistä rajaa alkuperäisen ja toisinnetun välillä. Tallenne ei vain viittaa menneeseen, poissaolevaan tapahtumaan vaan merkitsee myös katseen jatkumoa katsojan ja kuvauskohteen välillä.[26] Näin ymmärrettynä performanssin ainutkertaisuus ei määrity vain suhteessa tallenteen kuvaamaan todellisuuteen, vaan rakentuu videoperformanssiin yhä uusissa katsomiskokemuksissa. Suomessa videota ja performanssia yhdistelevien teosten joukossa varsinkin taideopiskelijoiden muodostaman Auki-ryhmän[27] 1980-luvun taidehankkeet haastoivat ajatusta pysyvästä ja selvärajaisesta taideteoksesta. Yhteistyö käynnistyi Auki I -performanssitapahtumana loppukesästä 1984 ryhmäläisten avatessa Helsingin Meilahdessa Seurasaarentie 1:ssä kommuuninsa ovet yleisölle.[28] Vierailijoille oli päivittäisten esitysten lisäksi tarjolla shiatsuhierontaa, saunomista, makrobioottista ruokaa ja ruokataidetta, videotaidetta, maalauksia ja installaatioita. Taiteen ja elämän rajapyykistä pyrittiin eroon – eräässä mielessä esitys oli käynnissä koko päivän, kuten Iiris Koistinen toteaa[29]. Varsinaisiin Johanneksen evankeliumiin perustuviin performanssiesityksiin ryhmäläiset olivat valmistautuneet energisillä tunneharjoituksilla, joiden vaikutus tuntui esityksissä yhä puheen ja eleiden tasolla.[30] Näyttelyhanketta edelsi jo vuotta aiemmin aloitettu viikoittainen fyysinen harjoittelu: lenkkeilyä, aikidoa ja kontakti-improvisaatiota.[31]

Tässä artikkelissa keskityn kuitenkin ryhmän kolme vuotta myöhemmin toteuttamaan Auki II -hankkeeseen, jossa esitysten tallentaminen ja toisintaminen oli elävän esityksen rinnalla keskeisessä roolissa.[32] Teos pohjautui kolmeviikkoisen Pohjois-Norjan vaelluksen aikana elokuussa 1987 kuvattuihin materiaaleihin.  Jäämeren rannalla, erämaan jylhän luonnon keskellä tallennettiin videolle ja valokuvin rituaalinomaisia tekoja, joista koostettu kuva-aineisto esitettiin myöhemmin syksyllä osana Jumalan silmä -performanssia ja multivisiota Helsingissä Vanhan ylioppilasteatterin tiloissa. Vanhan kokonaisuus oli seinämaalauksesta, äänestä, diaprojisoinneista ja kahdesta videomonitorista rakentuva multivisio ja tilataideteos, jossa myös performanssiesitys tapahtui.[33] (Kuva 2).

Auki II poikkesi monin tavoin edeltävästä hankkeesta. Se käynnistettiin ohjatulla hahmoterapia-piirillä, jonka aikana tehtiin piirroksia, musiikkiharjoituksia tai tutkittiin unia ja niiden elementtejä. Kuvausmatkan kohteeksi valikoitui kreikkalaista teatteria muistuttava luonnon näyttämö Laxelvin läheisissä vuoristomaisemissa, jonka Lea ja Pekka Kantonen olivat löytäneet aiemmalla Lapin matkallaan.[34] Norjassa ei esiinnytty yleisölle vaan kameralle. Siinä missä Auki I kokosi ryhmäläisten yksilöllisen kokemuksen kollektiiviseksi energiaksi, toteuttivat ryhmän jäsenet Lapissa pikemminkin omia teoskokonaisuuksiaan. Videon käyttö edellytti myös esitysten tarkempaa suunnittelua ja käsikirjoittamista.[35]

Auki II on käypä esimerkki taideteoksen käsitteen laventumisesta kotimaisella 1980-luvun taiteen lajirajojen ylityksiä korostavalla kentällä.[36] Se hajaantuu pitkälle aikavälille ja moninaisiin paikkoihin: pitkäjänteiseen valmistautumiseen hahmoterapiassa sekä sen jättämiin kokemuksellisiin ja materiaalisiin jälkiin (tunteet, piirrokset, tekstit), Pohjois-Norjan matkan aikana syntyneeseen kuva-aineistoon (paikkasidonnaiset valokuvat ja videot) sekä lopulta monisyisiin esittämisen, kokemisen ja vuorovaikutuksen tiloihin niin Norjan matkalla kuin Jumalan silmä -performanssissa (luonto, maisema, esiintyjät, installointi, yleisö). Performanssina sitä leimaa liike elävästä tallennettuun ja takaisin: Pohjois-Norjassa yleisön tavoittamattomissa toteutetut esitykset välittyivät yleisölle teknisinä toisintoina, jotka taas toimivat uuden elävän esityksen elementteinä. Operoiminen tällä rajankäynnillä horjuttaa taideteoksen ja dokumentin, alkuperäisen ja kopion, eroa: esitysten fragmentaaristen, materiaalisten jälkien kerrostaminen teoksen aikatasoiksi, tekee tallenteista ja tallentamisesta osan Auki II -teoksen sisältöä. Performanssiteoksen tekninen toisintaminen ei yksinomaan tuo teosta katsojan saataville, vaan kuten Auki II tuo hyvin ilmi, on usein erottamaton osa teoksen muotoa ja sisältöä. Nykyisin esityksen tuottamista kuva- tai tekstimuotoon ei enää useinkaan koeta performanssille kohtalokkaaksi, vaan kiinnostus on yhä useammin kohdistunut esimerkiksi tapaan, jolla toisto haastaa kaksinapaista ennen/nyt -asetelmaa. Esimerkiksi Phelan kirjoittaa ajallisten rekisterien sekoittumisesta tallennetuissa performansseissa ”valokuva-efektinä” (the photographic effect): valokuva asuttaa aina kahta ajallista rekisteriä, kuvan ottamisen ja kuvan katsomisen hetkeä, jotka hänen mukaansa ovat teoksen kaksi tämänhetkisyyden momenttia. Valokuva-efektillä Phelan viittaa nyt-hetkien lomittumiseen kuviksi tallennetussa performanssiteoksessa, mutta myös liminaaliseen tilaan niiden välillä.[37] Kuvatallenne määrittyy Phelanin kirjoituksessa osaksi jatkuvaa, kerrostuvaa tämänhetkisyyttä:

    [- -] never the first, never the last, just among innumerable images. Not, then, only a trace or a copy but a proliferation of now, a past that refuses to remain behind, a future that cannot stay ahead, a crowded blurry real that is difficult to grasp.[38]

Tämänhetkisen (the live) ja tallennetun (the archival remain) vastakohtaisuutta on haastettu myös tarkastelemalla kuvatallenteita tapahtumina. Rebecca Schneiderin mukaan valokuva ei ole vain dokumentti, vaan materiaalinen perusta, jossa performanssi aktualisoituu uudelleen.[39] Korostamalla kuvatun todellisuuden sijaan kuvan kohtaamista ainutkertaisena tämänhetkisyyden momenttina Schneider haastaa lineaarisesti etenevän ajan logiikkaa, jollaiseen esimerkiksi Roland Barthesin (1915–1980) luonnehdinnat valokuvateorian klassikossa Camera Lucida (1980) perustuvat, ajatusta valokuvasta representaationa, joka samalla jo implikoi menetystä, jopa kuolemaa. Schneiderin mukaan tallennetut performanssit operoivat pikemmin ajan murtumakohdissa ja eri medioiden väleissä.[40]

Huomion kohdistaminen teoksen kokemisen prosesseihin tallenteen kuvaaman esityksen sijaan lähenee fenomenologisemmin kysymystä siitä miten performanssin tapahtuma meille ilmenee tallenteiden välittämänä. Phelanin ja Schneiderin näkemykset toistosta performanssissa paljon binaarista elävä–välittynyt -vastinparia monisyisempänä konkretisoituu varsinkin yleisön tavoittamattomissa toteutetuissa ja tallenteiden varaan rakentuvissa performansseissa, kuten pitkäkestoisessa Auki II -hankkeessa, jossa teoksen aikatasot sekoittuvat: tallenteet kerrostavat Jumalan silmä -esityksen tämänhetkisyyteen aiempia nyt-hetkiä, ja esitys toteutuu vastavuoroisessa suhteessa projisoituihin dioihin ja monitoroituun videokuvaan. Auki II -teoksessa performanssin hetkellisyys ja katoavuus jäsentyvät toisteisen ja välitetyn läpäiseminä. Antti Laitisen (s. 1975–) Walk the Line avaa performanssin suhdetta teknologiaan, tallentamiseen ja toistoon vielä uudelta suunnalta. Teos osoittaa, ettei performanssin tekninen toisintaminen välttämättä tarkoita esityksen ikonista välittämistä. Laitisen vuodesta 2004 toistuvasti toteuttamaa kävelyperformanssia ei edellä käsitellyistä teoksista poiketen ole kuvattu kameralle sen enempää kuin kameran kanssa. Taiteilijan kuva on teoksessa silti toisella tavalla keskeinen, ja esityksen tekninen tallentaminen ja välittäminen, Buhl-Kytösalmen ja Auki-ryhmän teosten tavoin, olennainen osa teoksen rakennetta ja merkitsevää sisältöä.

Walk the Line -teoksen toteutuspaikka vaihtelee, toteutustapa pysyy samana: Laitinen suunnistaa GPS-paikannin mukanaan kartalle tulostetun kasvokuvansa viitoittaman reitin eri maastoissa, eri kaupungeissa. Satelliittipaikannusjärjestelmän avulla reitti piirtyy kartaksi palauttaen taitetun matkan digitaalisesti jälleen kasvokuvaksi.[41] Laitisen kasvojen kartografiassa omakuva muuntuu paikasta riippuen. (Kuva 3.) Teos on toteutettu eri kaupungeissa Suomessa ja muualla Euroopassa, kuten Ateenassa, Helsingissä, Gatesheadissa, Krakovassa, Varsovassa, Kuopiossa ja Jyväskylässä, sekä luonnonmaisemissa kuten Oulunkylässä, Luukkaan ulkoilualueella ja Englannissa Kielder Forestissa. Taiteilijan fyysisen kehon liike maastossa tuottaa digitaalisia jälkiä; esityksen tallenteita, jotka samalla ovat kuljetun paikan topografian mukaan varioivia omakuvia. Kävelyllä performanssina on oma historiansa, ja Laitisen digitaalisesti geokoodatulla teoksellakin on siten edeltäjänsä. Teknisinä toisintoina ovat useimmille tuttuja esimerkiksi Richard Longin monesti ympäristötaiteen kontekstissa esille nousevat, maisemaan kävellen tuotetut jäljet 1960-luvulta, tai Marina Abramovicin ja Ulayn yhteistyö- ja rakkaustarinan draamallinen päätös Kiinan muurilla, 90 päivän ajan kävelty kestoperformanssi 1980-luvun lopulla.[42] Edeltäjiä ja seuraajia on yhtä lailla kotimaisessa performanssitaiteessa, tuoreimpien joukossa esimerkiksi Saara Hannulan osallistava performanssi Pause Turussa ja Helsingissä 2009–2010, hidastetun kävelyn Flash mob, jonka nopeutettu taltiointi löytyy You Tubesta, tai Kimmo Ylösen Noin miljoona askelta, taiteilijan patikkamatka kotisaareltaan Norskatalta Rovaniemelle, jonka kulkua ja kokemuksia saattoi kesällä 2013 seurata blogiteksteinä, twiitteinä tai päivityksinä yhteisöpalvelu Facebookissa.[43]

Laitinen kuvaa teoksiaan esityksinä, ”jotka joskus ottavat valokuvan, videon ja/tai veistoksen muodon”.[44] Walk the Line -teoksessa kuva taiteilijasta ei silti ole yksinomaan lopputuote, vaan myös lähtökohta: esitys saa omakuvasta alkunsa, ja palautuu omakuvaksi kävellessä, jolloin oikeammin esitys välittää kuvan, ei päinvastoin. Kun alkuperäinen ja digitaalisesti konvertoitu kasvokuva ovat näyttelyssä rinnakkain, on esillä siten samanaikaisesti performanssin konsepti, käsikirjoitus ja dokumentaatio. Itseensä viittaamisen tasolla Walk the Line keskustelee myös muotokuvatraditiosta ja siihen liittyvästä näköisyyden vaatimuksesta. Monien muoto- ja omakuvien tavoin Laitisen teos fokusoi kasvoihin. Yksilöivät piirteet häipyvät kuitenkin karikatyyrimäisiin vääristymiin, joita taiteilijan maaston muotoihin mukautuvan liikkeen tekninen välittäminen kasvokuvaan tuottaa.

Myös Walk the Line on osa performanssitaiteen jatkumoa, jossa elävän ja välitetyn kategoriat risteävät. Laitisen tuotannossa performanssin seuraaminen elävänä, paikanpäällä, ei useinkaan kuulu asiaan – taiteilija rakentaa saaren kesämökillä oleskellessaan (It’s My Island, 2007), asuu neljä päivää ilmaa ruokaa ja varusteita metsässä (Bare Necessities, 2002), lenkkeilee kaupungin kaduilla (Sweat Work, 2004) tai kaivaa maahan seitsemän päivän ajan kuoppaa (Three Stones, 2004). Todellisia, fyysis-materiaalisia, mutta etäällä yleisöstä toteutettuja tekoja, joiden tallentaminen tai välittäminen eri menetelmin – oli kyse sitten video- ja valokuvatallenteista, esityksen keston ja etenemisen merkitsevistä kivistä tai fyysisen rasituksen nostaman hien indeksikaalisista jäljistä valokuvapaperilla – toistuu teoksesta toiseen. Suhteessa elävän esityksen kategoriaan Walk the Line -teoksessa kiintoisaa onkin näkyvillä olon ja näkymättömyyden suhde: Laitisen fyysiset interventiot julkisessa tilassa ovat usein arkisen huomaamattomia. Kaduilla tai metsässä suunnistavaan nuoreen mieheen tuskin kiinnitetään suurta huomiota. Vasta teon jäljet gallerian seinällä tai internetissä merkitsevät teoksen performanssiksi.

Telemaattisten teknologioiden, kuten satelliitti- ja teleliikenneyhteyksien myötä performanssitaide siirtyi jo 1970-luvulla uudenlaisiin ”elävyyden” kulttuureihin, joissa live-esitystä saatettiin seurata etäältä, tai kaukana toisistaan esiintyvät taiteilijat kohtasivat teknisesti tuotetuissa esitystiloissa.[45] Niiden paikan on sittemmin lunastanut internet. Walk the Line -teoksessa GPS tallensi aluksi Laitisen reitin tietokoneelle syötettäväksi dataksi. Tekniikan kehittyessä useita tunteja kestävistä kävelyperformansseista tuli ”eläviä esityksiä”: ensimmäisen kerran lokakuussa 2008 Live Herring -tapahtumassa Jyväskylässä, ja seuraavana syksynä 2009 Kuopion Anti-festivaaleilla omakuvan kehkeytymistä saattoi verkossa seurata reaaliajassa. Live-aspekti ei tällöin liittynyt niinkään yleisön ja esiintyjän jakamaan tilaan, vaan taiteilijan liikkeen ja digitaalisten jälkien samanaikaisuuteen. Esiintyjän ja yleisön kohtaamisesta syntyvä sattumanvaraisuus, jota varhainen performanssitaide tähdensi, kääntyy Laitisen teoksessa esiintyjän ja esiintymispaikan, kohdatun urbaanin tai metsämaiseman väliseksi vastavuoroisuudeksi, jonka GPS-paikannin tallentaa ja representoi.
Teknisten keinojen kavalkadi nykyperformanssissa on 1900-luvun loppupuoliskoon nähden moninkertainen: digitaalisen performanssin[46] sateenvarjokäsitteen alle on pyritty mahduttamaan ”perinteisten” optisten teknologioiden valokuvan, elokuvan ja videon oheen monenkirjava joukko digitaalisia teknologioita internetistä interaktiivisiin käyttöliittymiin, liikkeentunnistusmenetelmiin GPS-paikantimesta Motion captureen, tai pelitiloja ja digitaalista softaa Second lifen kolmiulotteisesta virtuaalitilasta MUD-ympäristöihin.[47] Nykyisestä monimuotoisuudesta käsin myös videoperformanssin kaltaiset varhaisemmat muodot näyttäytyvät osana taiteenlajin mieltämistavan muutosta hetkellisistä ja katoavista, esitysaikaan ja -paikkaan sidotuista elävistä esityksistä monimuotoisiin taiteen ja teknologian kytkentöihin: performanssin taltioimisen ja välittämisen käytäntöihin, joissa teoksen ja dokumentaation raja ei ole täsmällinen, mutta myös performanssin tapahtuma-ajan ja -paikan täsmentäminen on hankalaa, kuten artikkelin teosesimerkeillä olen pyrkinyt osoittamaan.

Vaikka kolmeen tapaukseen onkin mahdotonta pelkistää performanssia ja eri kuvateknologioita yhdistelevän ilmaisukulttuurin rikkautta, on Rot und Weiss, Auki II ja Walk the Line -teosten avulla kuitenkin mahdollista pohtia millä tavoin performanssiin varsinkin sen alkutaipaleella kytketyt lajipiirteet, kuten tämänhetkisyys ja reaaliaikaisuus (live, liveness), läsnäolo (presence), tai esiintyjän ja yleisön vastavuoroisuus artikuloituvat myös performanssin välittyneissä muodoissa, sekä toisaalta millaisia uusia piirteitä tekniset keinot elävään esitykseen tuovat. Teknisesti toisinnettua esitystä ei välttämättä olekaan mielekkäintä lähestyä vain elävälle esitykselle vastakkaisena poissaolona. Kuten Gabriela Giannachi ja Nick Kaye kirjoittavat, tallentamisen ja välittämisen käytännöt performanssitaiteessa eivät merkitse yksinkertaisesti etäisyyttä elävään esitykseen, vaan ovat tapoja tutkia läsnäolon mekanismeja ja merkityksiä eri keinoin.[48]

Performanssin tallentamisen ja toiston käytäntöjen keskeisenä seurauksena on huomion siirtyminen painokkaammin esityksestä sen kokemiseen erilaisten kuvateknologioiden välittäminä. Myös tässä artikkelissa tarkastelemani performanssiteokset on toteutettu etäällä yleisöstä, mutta koettavissa silti toisintoina, jolloin tallenne tai muu välittävä teknologia näyttäytyy osana teosta. Kaksinapaisen elävä/välittynyt -asetelman sijaan olen tarkastellut edellä kuvattuja performansseja tapahtumina jotka, kuten Bedford kirjoittaa, sirpaloituvat ja laajenevat visuaalisiksi tai tekstuaalisiksi jäljiksi ja tarttuvat nykyhetkeen.[49] Kuvatallenne, Schneiderin sanoin, ei vain viittaa ohitettuun, menneeseen aikaan, kun sen kohtaaminen käsitetään elävänä, ainutkertaisena hetkenä.[50] Performanssiteoksen merkitykset muotoutuvatkin jatkuvasti erilaisina ja eriaikaisina teoskokemuksina, joita yhtä hyvin elävä kuin teknisin keinoin välitetty esitys tuottavat.
Tämä artikkeli tutkii nykytaidetta, joka käsittelee rintasyövän aiheuttamaa ruumiin muutosta. Artikkeli keskittyy yhteen taideprosessiin: valokuvaluonnossarjaan, jossa kuvanveistäjä Helena Hietanen poseeraa lihotuskuurin jälkeen ennen rintojen rekonstruktioleikkausta. (Kuvat ks. Kontturi, Katve-Kaisa, 2009. “Eye, Agency and Bodily Becomings: Processing Breast Cancer in and through images”. In The Future of Flesh: Bodily Mutation and Change, eds Katerina Kitsi et al. Palgrave MacMillan, 115–132.). Kuvasarja edustaa siinä määrin ruumiillista ja materiaalista ilmaisua, että nämä usuttavat tutkijan etsimään metodisia valintoja vakiintuneen representaatio-tutkimuksen eli visuaalisiin merkityksiin keskittyvän otteen tuolta puolen.[1] Sarjassa ei ole kyse ainoastaan ruumiinkuvan muutoksesta, jota olisi riittävää käsitellä representaation tasolla. Teosprosessi nostattaa kysymyksen siitä, kuinka kirjoittaa ruumiin muutosta hahmottavasta taiteesta tavalla, joka antaisi tilaa ruumiillis-materiaaliselle erityisyydelle: sille, miten uusi ruumis muotoutuu kuvien ja muiden materiaalien kanssa, niiden yhteisliikkeessä, kanssakäymisessä.[2]

Tarkastelen Hietasen valokuvasarjaa taiteilijan kanssa käymieni keskustelujen ja kirjeenvaihdon[3] sekä jälkistrukturalistisen representaatio-tutkimuksen että parhaillaan humanistisen ja yhteiskuntatieteellisen alan tutkimuskäytäntöjä tuulettavan uusmaterialismin ristivalossa.[4] Tuomalla taiteilijan näkemykset ja tuntemukset osaksi analyysityötä pyrin eroon asetelmasta, jossa teoreettinen työskentely ja tulkinta hallitsisi intiimiä ja raskasta muutosprosessia tai tulisi peitonneeksi sen. Valinnalla on eettinen ulottuvuus: en hahmota kuvasarjaa ensisijaisesti visuaalisina objekteina tai representaationa, vaan laaja-alaisemmin materiaalis-ruumiillisena prosessina, jolla on todellisia ja tuntuvia vaikutuksia niin taiteilijan elämän kontekstissa kuin laajemmin kulttuurisesti, poliittisesti, ja teoreettisestikin.[5] Uusmaterialismi tarjoaa tällaiseen työskentelyyn välineitä ja käsitteistöä, jota artikkelin mittaan ja Hietasen kuvien ja sanojen inspiroimana myös kehittelen edelleen.

Uusmaterialismin kautta artikkeli luotaa lisäksi nykykäsityksiä teknologiasta ja tekniikasta. Se esittää, että siinä missä representaatio-tutkimus on korvaamattomasti edistänyt ideologisen ja kontekstualisoivan tulkinnan asemaa taidehistoriassa, se on myös käsitellyt kysymyksiä tekniikasta ja teknologiasta samoin metodein: taiteen tekemisen ja kokemisen teknis-materiaalisten seikkojen sijaan sen ensiarvoisena kiinnostuksenkohteena ovat enemmänkin olleet esimerkiksi katseen ja mainonnan sukupuoliteknologiat eli normit ja niiden puitteissa tapahtuva tuotanto.[6] Aloitan käsittelyni tutkimalla valokuvasarjan yhteyttä katseen kulttuuriseen teknologiaan ja siihen, miten kamera apparaattina niveltyy osaksi itseymmärystä ja rintasyöpäkokemusta. Etenen tästä pohtimaan kameran edessä poseeraamisen tapahtumallisuutta ja sitä, kuinka valokuvaus avautuu ruumiilliseksi tapahtumaksi. Seuraavaksi mietin ja ehdotan useita tapoja ilmaista ruumiin ja kulttuuristen kuvien likeisiä yhteyksiä sekä pohdin, miten kuvien osuutta ruumiin muutokseen voisi käsitteellistää. Tätä kautta päädyn uusmaterialistisiin käsityksiin ja esittämään, että poseeraus on pikemmin avoin ja luova tekniikka kuin tiettyjen kulttuuristen mahdollisuuksien määräämä ja rajoittama. Helena Hietanen otatti itsestään tässä artikkelissa käsiteltävän valokuvasarjan käsitelläkseen rintasyövän aiheuttamaa ruumiin muutosta. Kuvaajana toimi Eva Persson ja ideana oli, että valokuvat toimisivat lähtökohtana myöhemmälle työskentelylle; ne eivät olisi siis teoksia itsessään vaan osa laajempaa työstöprosessia. Hietanen oli aiemmin luonnostellut piirroksia itsestään, mutta kaipasi käyttöönsä kuvia sellaisista kulmista, joita hänen olisi ollut hankala toteuttaa itse. Kuvat otettiin juuri ennen kuin Hietanen oli menossa rintojen rekonstruktioleikkaukseen, jossa hänelle muovattaisiin uudet rinnat. Tuolloin syöpä oli jo parantunut ja toinen rinta kainaloon asti ulottuvine rauhasineen oli poistettu, mutta riski sairastua uudestaan oli vahva: Hietasen rintasyöpä on geneettinen ja siksi rintakudosten poistaminen kokonaan oli järkevä vaihtoehto. Rekonstruktioleikkausta varten Hietanen oli lihottanut itseään huomattavasti, jotta vatsan alueelle keräytyvästä rasvasta voitaisiin muotoilla uudet rinnat.

Valokuvasarja ei ole ollut julkisesti esillä[7] ja sen ensisijainen tehtävä oli hyvin henkilökohtaisen ja ruumiillisesti ja henkisesti raskaan muutosprosessin käsittely. Tutustuin itse sarjaan vieraillessani Hietasen työhuoneella Suomenlinnassa keväällä 2002. Tapaamisemme tarkoitus oli keskustella viimeistelyn alla olevasta lisensiaatin tutkielmastani, jossa käsittelin muun muassa Hietasen Teknopitsi-teosta feministisen taiteen ja teorian kytköksessä,[8] ja tutustua hänen silloiseen työskentelyynsä. Jatkoimme keskustelua valokuvasarjasta sähköpostitse ja viimeisen kymmenen vuoden aikana olen pitänyt sarjaan liittyen useita esitelmiä ja myös julkaissut aiempia analyysejä, joita tämä artikkeli hyödyntää ja vie eteenpäin.[9] Näin sarjasta on muotoutunut osa tieteellistä työtäni, ja kesken jäänyt taiteellinen prosessi on saanut elää uusissa puitteissa. Kutsun sarjaa taiteilijan ehdottomalla tavalla “Luonnoksiksi”.

Kuvasarjan tekee taidehistorian kannalta erityisen kiinnostavaksi se, että se on taiteen ja muun kuvakulttuurin viittausten rikastama. Hietanen huutaa suu avoimena tavalla, joka yhdistyy esimerkiksi modernin ihmisen ahdistuksen ekspressionistisiin kuvauksiin. Samoin hän punnitsee hoitovaihtoehtoja käsillään kuin oikeuden personifikaatio, ja kertoo poseeraavansa Kristuksena, sijaiskärsijänä. (Kuvat 1–2). Hän puhuu myös oman ruumiin veistämisestä ja toivoo, että olisi yhtä ylpeä arvistaan kuin härkätaistelijat näkemänsä lehtireportaasin kuvissa.[10]

Nämä viittaussuhteet avautuvat niin kuvista itsestään kuin keskusteluista, joita olen Hietasen kanssa käynyt. Taiteentutkija pystyy nopeasti kytkemään Hietasen poseeraukset osaksi kulttuurista rihmastoa. Viitaussuhteista voi hahmottaa kuvakentän, joka osaltaan tuottaa, rakentaa, mutta myös rajoittaa eli mahdollistaa tietynlaisia (rintasyöpä)kokemuksia. Jälkistrukturalistisen taidehistorian termein kulttuuriset kuvat vaikuttavat Hietasen ruumiinkuvaansa (engl. body image),[11] vaikkeivät välttämättä suorassa syy–seuraus-suhteessa. Ruumiinkuva on osa kulttuurista järjestelmää tai koneistoa, jonka puitteissa kokemuksia muodostetaan ja joka mahdollistaa tietynlaiset ruumiit. Tätä kulttuurista puitejärjestelmää on monesti kutsuttu teknologiaksi. Teknologia viittaa tällöin systeemiin, joka liikuttaa ja muokkaa ruumiita tietynlaisiksi. Kyse ei kuitenkaan ole ruumiin ulkopuolisesta väkivoimasta, teknologisesta apparaatista, vaan myös sisäistetyistä ajattelun ja olemisen malleista. Näin teknologia on jotain joka ohjaa toimintaa ja tuotantoa, sanelee normit. Leena-Maija Rossin Heterotehdas. Televisiomainonta sukupuolituotantona on esimerkki tutkimuksesta, joka hahmottaa normatiivisuuksia, tarkemmin ottaen mainonnan heteronormatiivisuutta. Olennaisesti Rossi on kuitenkin kiinnostunut myös säröistä, järjestelmän poikkeavuuksista. Teknologia ohjaa tiettyyn suuntaan, mutta järjestelmässä on aina myös jonkin verran joustoa.[12] Se ei ole liikkumaton.

Esittelen seuraavassa joitakin puitteista, jotka ovat olennaisia Hietasen poseerauksille. Tähtäimenäni ei ole kuitenkaan ainoastaan tutkia kulttuurista kehyskoneistoa, ideologisia olosuhteita, vaan pohtia myös, miten kuvat tarkemmin ottaen kytkeytyvät Hietasen ruumiin muutokseen. Hietanen selvittää, että prosessin lähtökohtana ollut kuvauttaminen liittyi haluun tarkastella itseään kuin ulkopuolisen silmin. Minän ja silmän yhteys onkin yksi nykykulttuurin vahvimmista jänneväleistä: identiteettimme liittyy olennaisesti siihen, kuinka meidät nähdään ja kuinka itse katsomme. Silmän ja minän yhdistelmä on myös valtarakenne. Katsojalla on valtaa; se miten katsomme ja se miten meitä katsotaan tuottaa tietynlaisen identiteetin. Katseesta hallinnan teknologiana on kirjoitettu paljon, esimerkiksi feministisen, postkolonialistisen ja queer-tutkimuksen puitteissa.[13] Katse mahdollistaa perspektiiviin ja etäisyyden pidon, itsen ja toisten tarkkailun.

Kamera on katsomisen teknologioiden oleellinen apparaatti. Kuten Susan Sontag on todennut, kasvamme katsomaan itseämme valokuvauksen kautta.[14] Sisäistämme kamera-katseen. Ennen ja jälkeen -kuvat ovat puolestaan kulttuurinen mekanismi, joka perustuu kamera-katseeseen ja jolla, artikkelini kannalta olennaisesti, ruumiinmuutos otetaan haltuun ja sinetöidään. Kuvaparit kertovat myös siitä, kuinka ruumista on mahdollista muokata tahdonalaisesti. Suunta on selvä. Jälkimmäisessä ollaan tavoiteltua normia lähempänä: laihempia, sileämpiä, hehkeämpiä. Jälkeen-kuvista katsoo ihminen, joka niin sanotusti kestää katseen paremmin, ja on enemmän ’sinut’ ulkomuotonsa kanssa, siis ideaaleihin suhteutettuna. Alun perin Hietanenkin pohti kuvaavansa itsensä uudestaan leikkauksen jälkeen. Kulttuurintutkija Jackie Stacey on kirjoittanut ennen ja jälkeen -kuvista oman syöpäkokemuksensa puitteissa ja todennut, miten logiikka kääntyi ylösalaisin.[15] Paradoksaalisesti kuvissa, joissa hän oli vakavasti sairas, hän näytti terveeltä, ja puolestaan niissä, joissa hän oli terve, mutta hoitojen uuvuttama ja kaljuunnuttama, hän näytti sairaammalta. Ennen ja jälkeen -kuvien mekanismi ei toiminut myöskään Hietasen kohdalla. Leikkauksen jälkeen hän oli liian sairas ja masentunut jatkaakseen projektia. Oli myös hyvin selvää, ettei muutos ollut vielä ohi, haltuunotettavissa. Silti hän on jälkikäteen pohtinut, että kuvat olisivat olleet tärkeitä: hänellä on leikkauksen jälkeisestä ajasta olemassa vain kaoottisia muistoja.

Katseen teknologian pohtiminen on siksikin kiinnostavaa, että Luonnoksia-sarja sisältää silmään – ja katsomiseen – kohdentuvan lähikuvan Hietasen kasvoista. (Kuva 3). Hietanen toteaa, että valokuvia otettaessa kamera oli hänelle kuin ‘toinen’ silmä. Se tarjosi erityislaatuisen etäisyyden kokemuksen: ”se oli sellaista etäisyyttä, että kun meni kauemmaksi, tulikin lähemmäksi”.[16] Valokuvaterapian feministinen uranuurtaja Jo Spence selittää vastaavasti, että tilanteessa, jossa hän tunsi syöpää sairastaessaan ruumiinsa olevan täysin oman kontrollin ulottumattomissa, hän sain valokuvauksesta tiettyä voimaa; mahdollisuuden olla tarkkailija oman (ruumiin)historiansa suhteen.[17] Toisaalta, ja ristiriitaisestikin, Spence kirjoittaa, että syöpä sai hänet tajuamaan, ettei hänen ruumiinsa ollut todellakaan paperinen valokuva, tai sen enempää muukaan kuva tai idea tai psyykkinen rakenne. Se oli tehty verestä, luista, kudoksesta.

Niin Hietanen kuin Spence suhtautuvat katseen kontrolloivaan, etäisyyden suomaan voimaan ambivalentisti. Yhtäältä kamera-minä/silmä tarjoaa mahdollisuuden ruumiinmuutoksen käsittelyyn, toisaalta oma ruumis on todella materiaalinen, fyysinen tosiasia, joka ei helposti haltuunotettavissa. Hietasen huomio ”kamerasta hänen toisena silmänään” on tässä mielessä kiinnostava. Käsiteyhdistelmä kytkee kameran, joka oli kuvaustilanteessa valokuvaajan hallussa, Hietasen ruumiiseen, osaksi hänen omaa silmäpariaan. Ja kuten Hietanen on todennut, tämä kamerasilmä ei lopulta etäännyttänyt vaan pikemmin toi lähemmäksi.

Pidän erityisen kiinnostavana sitä, miten Hietasen katse on mainitsemassani lähikuvassa suuntautunut. Se on kaukana sellaisesta hallitsevasta katseesta, joka tuijottaisi kohdettaan suoraan ja tiukasti edestäpäin tai vaihtoehtoisesti ylhäältä alaspäin. Se poikkeaa selvästi niin sanotusta medikaalisesta tai kliinisestä katseesta, joka liittyy lääketieteen hierarkioihin kohdistettuun kritiikkiin.[18] Tiiviisti ilmaistuna medikaalinen katse on asiantuntijan arvosteleva ja diagnosoiva katse, joka ei anna tilaa potilaan kokemuksille ja tuntemuksille, vaan toimii lääketieteen tieteellisen diskurssin puitteissa. Tämän katseen valtaa korostaa asetelma, jossa potilas makaa sairaalavuoteessa tai tutkimuspöydällä, ja asiantuntijan arvioiva katse kohdistuu häneen ylhäältä käsin. Sen sijaan, että Hietasen katse olisi vertikaali, suuntautuisi ylhäältä alaspäin, hän katsoo horisontaalisesti sivulle – kuin kohdatakseen jotain hyväksyen, samalla tasolla, ilman kontrolloivuutta ja arvostelua. Siinä missä lääketieteen katse arvioi ruumiita sairaiksi ja terveiksi, Hietasen katse on jotain muuta: pikemmin rauhallinen, lempeä, ymmärtävä.[19] Hietanen hahmottaakin, että syöpä on hänelle jotain, joka on vain käytävä läpi, koettava ja hyväksyttävä.

Sarjan kuva, jossa Hietanen makaa lattialla paljastaen poisleikattujen kudosten aiheuttaman onkalon, vahvistaa tätä tulkintaa. (Kuva 4). Kuva ei ole otettu selkeästi ylhäältä käsin, vaan makaava Hietanen asettuu keskelle kuva-alaa. Huomionarvoisesti Hietanen suuntaa jälleen katseensa horisontaalisesti – tällä kertaa kohti katsojaa.

Simon O’Sullivan on kirjoittanut taiteen tutkimuksen kohdalla etäännyttävästä, valtaa käyttävästä vertikaalista katseesta. Hän on käyttänyt ylhäältä käsin suuntautuvasta, hallintaan pyrkivästä otteesta sellaisia termejä kuin teologinen ja transsendentaalinen. Horisontaalinen, poikkisuuntainen ote on puolestaan immanentti, samalla tasolla toimiva tai sille pyrkivä. [20] Hietasen Luonnoksia-sarjassa kamera ei ole erillinen ruumiista, sen jatke tai siihen liitetty proteesi, vaan erottamaton osana ruumiin liikettä ja muutosta. Toisin sanoen kamerasilmä on ennemmin immanentti eli sisäinen kuin transsendentti silmä. Hietasen ymmärryksessä kamerasilmä ruumiillistuu osaksi ruumiin kokemusta. Hänen puheessaan itsensä valokuvauttaminen on vahvasti ruumiillinen käytäntö ja juuri siksi aina myös toimiva ratkaisu fyysisten sairastamiskokemusten käsittelyyn. Hän toteaa: ”Sairastaminen on todellakin fyysinen kokemus … Minulle eri materiaalien kanssa työskentely tai ruumiini kuvaaminen eri asennoissa on samankaltaisesti fyysinen kokemus, ja siksi lähellä ruumiinkokemusta.”[21]

Silmä-kuvan lisäksi Luonnoksien sisältämiin lähikuviin kuuluu otos taiteilijan käsistä. (Kuva 5.) Hietanen puhuu kuvan käsistä parantavina käsinä liittäen ne kristinuskoon ja siten myös kristilliseen ikonografiaan.[22] Yhteys on vahva, varsinkin kun ottaa huomioon, että sarjassa Hietanen kertoo myös poseeraavansa Kristuksena. Kuitenkin yllä siteeraamani Hietasen sanat antavat kuvalle toisen painotuksen. Ne kytkevät sen käsin ja fyysisesti toteutettavan taiteen parantavaan voimaan.

On houkuttelevaa nähdä silmän ja käsien lähikuvat symboleina usein vastakkaisiksi ymmärretyille tekemisen käytännöille: optiselle katsomiselle ja manuaaliselle käsin tekemiselle / tuntemiselle.[23] Tämän sijaan ehdotan, että valokuvasarjan kokonaisuudessa yhdistelmä viittaa enemmänkin haptisuuteen. Haptisuudessa ei ole kyse kummankaan aistin ylivoimasta ja kaiken muun alistamisesta juuri tietyn tämän palvelukseen. Haptisuus on sitä, että katseella on oma erityinen koskettamisen funktionsa ja kykynsä.[24]

Nämä pohdinnat viitoittavat miettimään visuaalisen kuvaston ja Hietasen ruumiinmuutoksen kytkentöjä uudella tavalla, joka kurottaa representaatiokeskeisen visuaalisen kulttuurin tutkimuksen rajojen tuolle puolen. Hietasen kuvat ja sanat ohjaavat miettimään hänen työskentelyään visuaalisen ja materiaalisen erityisenä yhteenkietoutumana.

On tärkeä muistaa, ettei Hietanen tarkoittanut sarjaa valmiiksi asetelmiksi, kuviksi, jotka toimisivat ensisijaisesti näköaistin kautta. Sarjan tarkoitus ei ollut dokumentoida hetkeä, jähmettää sitä, vaan työstää ja prosessoida eteenpäin piirtämällä tai maalaamalla – eli haptisesti. Tämä avoimuus ja prosessuaalisuus kytkee Hietasen taideprosessin osaltaan valokuvaterapian perinteeseen. Kuten Rosy Martin kirjoittaa, mainitussa terapiamuodossa ei ole kyse hetkien kaappaamisesta kuvan keinoin vaan tapahtumallistamisesta, siitä, että jollekin annetaan mahdollisuus tapahtua ja tämä tapahtuma on mahdollista kokea.[25] Näin ajateltuna poseeratessaan Hietanen ei niinkään keskustele kulttuuristen konventioiden tai kuvadiskurssien kanssa tai ole niiden armoilla, rajoittama.[26] Sen sijaan hän konkreettisesti ruumiillistaa ne, liikkuu ja muuttuu niiden kanssa. Kuva, jossa Hietanen huutaa suu ammollaan on huomattavan kiinnostava ruumiin muutoksen, kuvien ja olennaisesti myös tapahtumallisuuden näkökulmasta. (Kuva 1). Kuten aiemmin mainitsin, huutaminen tuskan ja ahdistuksen ilmaisuna on tunnettu kuvatyyppi, joka liitetään usein ekspressionismiin. Pohjoismaisesta kontekstista tuttu verrokki on Edvard Munchin kuuluisa Huuto, modernin ihmisen ahdistuksen kuva.[27] Francis Baconin pääasiassa 1940–50-luvulla maalaama sarja huutavista paaveista on myös mahdollinen tulkintakonteksti,[28] ja kiinnostava erityisesti siksi, että myös Hietasen kuvasarja linkittyy kristinuskoon sekä ruumiilliseen kärsimykseen.

Filosofi Gilles Deleuzen tulkinta Baconin taiteen huudoista on kiehtova Hietasen yhteydessä. Deleuze kirjoittaa, että Baconille huuto on elämänvoiman, vitaalisuuden erityislaatuinen ilmaus: elämä huutaa kuoleman äärellä. Huudossa suu ei ole enää oma erillinen elimensä vaan aukko, jonka kautta koko ruumis pakenee ja liha ’laskeutuu’.[29] Kärsivä ruumis on elämää täynnä oleva lihakimpale. Tuska on lihallista ja sen hallitseminen on vaikeaa ellei mahdotonta. Baconin kuvauksissa liha ja ruumiit kamppailevatkin ihmisruumista suurempien voimien, kuten paineen ja painovoiman kanssa.

Feministisen taiteen kuvastosta löytyy myös keskustelukumppaneita Hietasen kuvalle. Esimerkiksi Judy Chicagon synnyttämisen rankkuutta hahmottava teossarja Birth Project (1980–1985). Sarja käsittää muun muassa silkille kirjotun naishahmon, joka ponnistaa voimallisesti selällään ja huutaa suu auki tuskaansa.[30] Teoksessa synnyttävä nainen makaa samanaikaisesti suustaan ja vaginastaan purkautuvien voima-aaltojen, ruumiillisen ilmaisun ympäröimänä, jopa syleilyssä.

Nämä kuvastot tarjoavat mielekkään ja validin kulttuurisen kehyksen Hietasen tuskan ilmaisulle juuri huutona. Suhteessa rakentamaani taidehistorialliseen kuvakehykseen onkin kiinnostavaa, miten Hietanen itse selittää kuvaa ja sen taustoja. Hän kertoo, että halusi kuvata liikettä, suun aukaisemista ja sulkemista, ja myös ääntä: olla ensin täysin hiljaa ja sitten huutaa niin kovaa kuin pystyy. Yksinkertaisesti: ”[I]lmaista sitä valtavaa tuskaa, jota olin kokenut ja hiljaisesti, yksin tuntenut.” Huomionarvoisesti Hietasen suu ei ole kuvassa ammottavan tyhjä. Pikemmin se on täynnä lihaa – kieli vaikuttaa täyttävän suun kokonaisuudessaan.[31] Näin ajateltuna – ja kuvakehyksen inspiroimana – tuntuu vakuuttavalta, että kuvassa on kyse vaikeudesta artikuloida ruumiin muutoksen aiheuttamaa tuskaa. Voisi jopa ajatella, että Hietanen on tukehtumassa kieleensä, lihaansa, jonka kärsimystä on niin hankala ilmaista.

Hietasen kertomus kuvaustilanteesta paljastaa kuitenkin, ettei suun tukkiva kieli ollut tarkoituksellinen ele. Kieli joutui keskelle suuta, koska Hietanen alkoi hieman hermostuksissaan nauraa. Häntä ujostutti se, että huonosti eristetystä studiotilasta huuto kantautuisi helposti viereiseen huoneeseen, jossa oli vieraita ihmisiä.[32] Se minkä visuaaliseen representaation tarttuva tulkinta osoittaisi aiemman kuvaston toisin toistoksi – tuskan lihalliseksi huudoksi – avautuu tässä valokuvaustapahtuman tuotokseksi.[33] Hietasen selvitys kuvaustapahtumasta on tietysti sekin kulttuuristen konventioiden läpäisemä; yhtä lailla siinä omaksutut käytösmallit ja rajoitteet, kuten se, että täysillä huutaminen saakin aikaan ujoutta ja noloutta, kytkeytyvät hänen taiteen tekemiseensä. Tieto tapahtumien kulusta nostattaa jälkimmäisessä tapauksessa kuitenkin vahvemmin ymmärryksen siitä, kuinka kulttuuriset konventiot suoraan vaikuttavat ruumiiseen ja yritykseen käsitellä kokemuksia. Näin valokuvan visuaalinen medium avautuu kohti poseerauksen ja muutoksen ruumiillisia tapahtumia.

On tietysti myös niin, että vakiintunut ymmärrys siitä, kuinka kuvat kytkeytyvät ruumiisiin liittyy vahvasti representaation visuaalis-tekstuaaliseen logiikkaan. Sellaiset ilmaisut kuten kuvat kehystävät prosesseja ja tai keskustelevat niiden kanssa suuntaavat huomiomme suoran kanssakäymisen sijaan paitsi välittyneempään kommunikaatioon myös tekstuaalisuuteen; keskustelu nousee käsitteenä nimenomaan sanallisesta kanssakäymisestä. Seuraavassa esittelen muutamia käsitteitä, joiden kautta kuvien ja ruumiin muutosten suhdetta voisi hahmottaa tämän logiikan tuolla puolen. Vaihtoehtojen etsiminen on tärkeää myös siksi, että Hietanen on itse korostanut, kuinka hän on ollut pettynyt kielellisen ilmaisun tarjoamiin mahdollisuuksiin yrityksessään kertoa syöpäkokemuksistaan. Kuvaparissa, jossa Hietanen katsoo ensin vasemmalle ja sitten oikealle, hän kertoo poseeraavansa Kristuksena, samastuvansa Kristuksen kärsimykseen. (Kuva 5). Kuitenkin taidehistorian ikonografisessa perinteessä asento viittaa pikemmin oikeuden personifikaatioon, joka punnitsee käsillään oikeaa ja väärää.[35] Tällainen on esimerkiksi Giotton 1300-luvun alkuun ajoittuva seinämaalaus Justicia Cappella degli Scrovegnissa Padovassa, Italiassa.[36] Kiehtovasti Hietanen selvittääkin halunneensa myös kuvasarjassa pohtia, toisin sanoen punnita, vaikeaa tulevaisuuden valintaa, jonka hän oli joutunut tekemään päätyessään rintojen poistamiseen ja rekonstruktioleikkaukseen. Vaihtoehtoina olivat yhtäältä hormonihoito, joka olisi aiheuttanut vaihdevuodet tuolloin 36-vuotiaalle Hietaselle, mutta vähentänyt huomattavasti mahdollisuutta sairastua uudestaan, ja toisaalta toisen, terveen rinnan poisto sekä rekonstruktioleikkaus.[37] Jälkimmäiseen vaihtoehtoon liittyi myös se, että samalla korjautuisi aiemman rinnanpoiston aiheuttama kiristävä ja kivulloinen arpi. Hietasen punnitsema valinta oli vakava: kyse oli viime kädessä elämästä ja kuolemasta.[38]

Punnitessaan tätä raskasta valintaa Hietanen, tiedostamattaan, poseerasi asennossa, jolla on hyvin pitkä, jopa vuosituhantinen historia. Samalla hän otti konkreettisesti käsiinsä kohtalonsa, ruumiinsa tulevaisuuden. Tämä haastaa kiinnostavasti konventionaalisen, uutismedioiden useasti hyödyntämän kuvan, jossa naiset passiivisesti surevat menetystään oli kyseessä sitten luonnonkatastrofi tai muu onnettomuus. Poseerauksen aktiivinen ja affirmatiivinen ote korostuu siinä, että Hietanen hahmotti valitsemansa leikkaushoidon kuvanveistoprosessiksi: “Leikkaus on ollut minulle kuin veistosprosessi: Veistos olen minä itse fyysisesti ja henkisesti”.[39] Tämä painottaa myös kokemuksen materiaalisuutta: kuvanveisto on taiteenlajeista se, jonka kohdalla materiaalisuus, materian kanssa työskentely on ilmeistä ja kiistatonta.

Poseeratessaan Kristuksena / oikeuden personifikaationa Hietasen kivun ja tuskan koulima ruumis saa ilmaisun suhteessa muihin ruumiisiin, muihin kuviin, sekä tiedostettuihin että tiedostamattomiin. Näin kuvat ja muuttuva ruumis ovat suorassa yhteydessä. Ruumiinkuva on kriittisen kulttuurianalyysin vakiintuneista käsitteistä se, joka liittää ruumiin ja kuvan suorimmin yhteen. Pohdintojani tukien mediatutkija Katariina Kyrölä korostaa, että ruumiinkuvan (engl. body image) käsite tulisi määritellä uudelleen siten, että myös kuvan osuus ymmärrettäisiin materiaaliseksi, aineelliseksi.[40] Vakiintunut ymmärryshän on, että ruumiinkuva on kuva on ’vain kuva’ ruumista, ei mitään konkreettisesti koskettavaa tai materiaalisesta, ja usein vielä vääristynyt, todellisuutta vastaamaton eli mielikuvituksen tuote. Suomenkielinen käännös korostaa ruumiin ja kuvan erillisyyttä, koska siinä ruumis-sana on genetiivimuodossa toisin kuin alkuperäisessä käsitteessä, jonka osien välillä ei ole hierarkiaa.

Kiinnostava haastaja ruumiinkuvalle (body image) on kuva-liha (engl. image-flesh). Patricia Cox Miller on käyttänyt käsitettä historian alan tutkimuksessaan myöhäiskeskiaikaisista ikonikäsityksistä, joten käsitteellä on myös Hietasen Luonnoksia-sarjaan sopivasti uskonnollinen vire. Käsite liittyy kuvan ambivalenttiin ontologiaan ja se puoltaa ymmärrystä siitä, että kuvalla eli tässä tapauksessa ikonilla voisi olla parantava vaikutus; se voisi suoraan vaikuttaa esimerkiksi sairaaseen ruumiiseen. Millerille kuva-liha on ilmiö, jossa ei ole enää kysymys muistuttavuudesta. Ikoni ei ole siis ole vain pyhimyksen taiteellinen representaatio, kuva, vaan sillä on muutoksen tekevä vaikutus: kuvalihassa ei ole enää kysymys representaation tason samankaltaisuudesta vaan immanentista vaikutusyhteydestä.[41] Kuva-liha-käsitteen lailla voisikin suoran kontaktin kohdalla puhua ruumiinkuvan sijaan ruumis-kuvasta. Sekä ruumis-kuvan että kuva-lihan käsiteyhdistelmät sopivat hyvin hahmottamaan kuvan ja ruumiin / lihan likeistä yhteyttä. Nämä käsitteet eivät kuitenkaan vielä erityisesti korosta poseeraamis-prosessiin aina sisältyvää liikettä. Poseeraus on itsessään kaikkea muuta kuin pysähtynyt tapahtuma, jonka funktio olisi hetken jähmettäminen tai kaappaaminen, haltuunotto.[42] Kuten taiteilija, tanssija ja filosofi Erin Manning selvittää, paikallaan pysyttely on aina sarja mikroliikkeitä: pysyäksemme paikallaan on meidän liikuttava koko ajan, korjattava pikkuriikkisen asentoa, tasapainoiltava jatkuvasti.[43] Tällaisessa jatkuvan liikkeen läpäisemässä poseerauksessa, ajatus siitä, että Hietanen vain representoisi Kristusta – tai oikeutta – tuntuu ruumiittomalta. Kuten juuri totesin myöskään ruumiskuvan tai kuvalihan käsitteet eivät viittaa liikkeeseen. Ne ovat edelleen melko vahvasti kiinni representaatio-tutkimuksen perinteessä.

Representaation logiikkaan niveltyvien käsitteiden sijaan ehdotan sovellettavaksi teoriaa, jonka filosofi Rosi Braidotti esittää kirjassaan Metamorphosis: Towards A Materialist Theory of Becoming.[44] Tuleminen on uusmaterialistisen teorian peruskäsite, joka painottaa kaiken olemisen radikaalia liikettä ja jatkuvaa dynaamisuutta. Mikä tärkeää tulemisella ei ole lähtökohtaa, joka olisi jotenkin pysyvämpi ja joka sitten tulemisen prosessissa muuttuisi toiseksi. Jälkistrukturalistisen representaatio-teorian kehystämis-, keskustelu- ja toisin toisto-hahmotuksia vahvemmin tuleminen korostaa yllätyksellisyyttä ja arvaamattomuutta. Tulemiselle ei ole rajoittavaa kehystä, samalla tavalla mahdollisuuksien kenttää kuin vaikkapa Judith Butlerin performatiivisessa toisin toiston teoriassa.[45] Tämä ei tietenkään tarkoita, että tuleminen tapahtuisi kulttuurisista käsityksistä ja kuvista irrallaan. Uusmaterialistit eivät kiellä kulttuuristen konventioiden voimaa, mutta he arvioivat uudistumisen liikkeen vahvemmaksi. Ei ole kyse ainoastaan toisin toistoista, jotka toimivat normien rajoja koetellen, joustopaikkoja etsien. Pienenkin osatekijän muuttuessa kokonaisuus uudistuu radikaalisti, ja tämä tarjoaa uuden tulevaisuuden mahdollisuuden. Uusmaterialismin etuliite korostaa itsessään vahvaa uskoa alati uudistuvaan maailmaan.

Filosofit Gilles Deleuze ja Félix Guattari, jonka ajattelusta Braidotti on innoittunut, määrittelevät tulemista seuraavasti:

    Tuleminen ei ole vastaavuutta … Mutta se ei ole myöskään samankaltaisuutta, imitaatiota tai … identifikaatiota. Ennen kaikkea tuleminen ei tapahdu mielikuvituksessa. Tulemiset … eivät ole metaforisia. Ne ovat aivan todellisia.[46]

Tämä korostaa yhtäältä sitä, ettei kyse ole visuaalisuuteen useimmiten liitettävästä vastaavuudesta eikä myöskään ainoastaan mielikuvasta, ja toisaalta sitä, että muutos on todellista – eli myös ruumiillista. Ja oleellisesti: tuleminen on aina toiseen tai toisiin suhteessa tapahtuvaa muutosta eli kanssatulemista. Jatkuvan muutoksen digitalisoitunut nykykulttuuri nähdään perusteeksi sille, että myös filosofista käsitteistöä pitää uudistaa; tarvitaan nykyaikaa vastaavia käsitteitä. Braidotti on itsekin kirjoittanut paljon teknokulttuurista, koneista ja posthumaanista tilasta.[47] Kuitenkaan hänelle tulemiset eivät tapahdu ainoastaan virtuaalisessa, nopean muutoksen teknomaailmassa vaan aina myös ruumiissa, joka on aina avoin prosessi itsessään ja elää ja muuttuu kytköksissään. Juuri tähän liittyen hän on esittänyt tulemisen ruumiillisuutta korostavaksi käsitteeksi figuraatiota:

    Figuraatiot eivät ole kuvaannollista ajattelua, vaan enemmän materiaalisempia juurtuneiden ja ruumiillisten paikantumisten kartoituksia. … Figuraatio on hajaannutettu ja monikerroksinen visio subjektista dynaamisena ja muuttuvana kokonaisuutena. … Figuraatio on elävä kartta; muutosta painottava hahmotus itsestä: se ei ole metafora.[48]

Figuraatio auttaa hahmottamaan Hietasen poseerausprosessia ruumiillisemmin. Sen kautta voi todeta, että Hietanen koko ruumiillaan tapailee, ”hamuilee” Kristuksen figuuria; yrittää konkreettisesti hahmottaa itsensä kristukseksi, vaikka tuleekin hahmottaneeksi itsensä myös oikeuden personifikaatioksi.[49] Olennaisesti kyse ei ole ainoastaan visuaalisesta muistuttamisesta, joka läntisessä maailmassa liitetään usein ruumiin eleitä vahvemmin kasvoihin. Tällöin puhutaan kasvoistumisesta, kulttuurin kiteytymisestä kasvojen tunnistamiseen.[50] Mutta Hietasen kohdalla ei ole kyse kasvoistamisesta vaan pikemminkin sen vastustamisesta. Hän ei etsi rintasyövälle uusia kasvoja ja osaltaan voisikin ajatella, että huoli tästä, leimautumisesta, onkin yksi lisäsyy sille, miksi Luonnoksia-sarja on jäänyt vain luonnoksiksi. Enemmän kuin tunnistettavasta ’rintasyöpä-taiteesta’,[51] siinä on Deleuzea ja Guattaria lainatakseni kyse ”silhuettien  ja asentojen uudelleen luomisesta”.[52]

Braidottia seuraten Luonnoksia-sarjassa ei ole kysymys vain rintasyöpäkokemusten representoinnista. Sen enempää sarja ei ole metaforista käsittelyä. Kyse on siitä, mitä on tapahtunut ja mitä parhaillaankin tapahtuu tietylle ruumiille, sen erityisessä materiaalisen kanssatulemisen prosessissa. Näin ollen sen sijaan, että Luonnokset olisivat representaatioita, toisin sanoen uudestaan tai toisin kuvaisivat hänen ruumiin muutoksensa mahdollisuuksia silloisessa nykyhetkessä, ne ovat figuraatioita. Figuraatio korostaa käsitteenä tapahtumallisuutta; siinä on kyse figuraation tapahtumasta; prosessista, joka on avoin ja tulevaisuuteen suuntautuva.

Haluan vielä täsmentää Braidottin käsitettä taiteentutkimuksen näkökulmasta. On tärkeää korostaa, kuinka figuraatio tapahtuu suhteessa muihin ruumiisiin ja kuviin. Suhteutuessaan muihin ruumiisiin tai figuureihin, Hietasen ruumis muuttuu poikki ja läpi toisten figuurien eli toisin sanoen transfiguroituu. Taiteilija ja taideteoreetikko Barbara Bolt on käyttänyt transfiguraation käsitettä kuvatessaan sellaista muutosvoimaista taiteen tekemistä, joka tapahtuu suorien materiaalisten suhteiden kautta.[53] Näin taiteen tekemisessä transfiguraatio, kristillisesti ilmaistuna kirkastuminen, ei tarkoita irrottautumista materiaalisen maailman asioista. Päinvastoin transfiguraation prosessissa tulevaisuus avautuu suhteessa muuhun materiaan – niin ruumiillis-lihalliseen kuin representionaaliseen. Luonnosten poseeraustapahtumissa tulevaisuus hahmottuu immanentissa yhteydessä muihin ruumiisiin. Kyseessä ei tällöin ole transfiguraatio kristillisessä mielessä, ruumiin ylittämisenä, vaan liikkeenä ja muutoksena, joka tapahtuu läpi ja poikki muiden figuureiden, niiden kanssa. Palaan lopuksi hahmottamaan uusmaterialistista käsitystä teknisyydestä: tulemisen dynamiikkaa seuraten uusmaterialisteille tekniikka ei ole kontrollin ja hallinnan tai tietoisten valintojen kuten esimerkiksi uuden tekniikan opettelun alue; sillä ei pyritä saavuttamaan jotakin tiettyä. Teknologian sijaan uusmaterialistit puhuvatkin vaatimattomammin termein tekniikasta. Tämä korostaa, ettei kyse ole rajoittavasta systeemistä, joka jotenkin ylhäältä käsin hallitsisi toimintaa. Tekniikka ei myöskään ole taiteen ulkopuolinen systeemi, sen sisältöä kannatteleva tai radikaalisti rajaava rakenne, vaan se tarkoittaa kokeilua ja luovuutta, joka nousee ja ponnistaa mahdollistavista, aktivoivista rajoitteista (engl. enabling constraint). Myös kulttuuriset kuvat ja käytännöt voivat toimia tällaisina – kuitenkin yhdistyessään kunkin tapahtuman ainutkertaisuuteen, niistä avautuu muutos, uusi tulevaisuus. Erin Manning kirjoittaakin, että teknisyys on tapahtuman taidetta.[54]

Näin ollen voi ajatella, että Hietaselle poseeraus ei ole niinkään eri teknologioiden kuten medikalisoivan katseen hallitsemaa tai rajoittamaa. Pikemmin se on tulemisen, tarkemmin ottaen transfiguraation uutta luova tekniikka: liikuttamalla ruumistaan, asettamalla sitä eri asentoihin, tapaillessaan eri hahmoja, figuureja, Hietasen ruumis muuttuu, ilmaisee itseään – ja uudistuu. Punnitessaan käsillään tulevaisuuttaan, katsoessaan hyväksyvästi, laskeutuessaan lattialle makaamaan ja huutaessaan suu avoinna Hietanen saa uuden ruumiin luovissa ja yllättävissä yhteyksissä kulttuurisiin kuviin ja käytäntöihin.
Tarkastelen artikkelissani yhteisötaiteen parissa toimivien kuvataiteilijoiden käsityksiä ja kokemuksia yhteisötaiteesta. Vuorovaikutus ja yhteisen tilan luominen ovat yhteisöllisen taiteen avainkäsitteitä. Yhteinen tila on avoin ja ristiriitainen, toimintaa ja kamppailua sisältävä ajatusrakennelma. Tuon artikkelissani esiin yhteisötaiteen parissa toimivien kuvataiteilijoiden kokemuksia ja käsityksiä yhteisötaiteesta. Tarkastelen taiteilijapuhetta lähinnä estetiikan sekä laajemman yhteiskunnallisen ajattelun ja dialogisen filosofian perspektiiveistä. Yhteisöllisen taidetoiminnan yleistymiseen liittyy monia ongelmia, jotka hahmotan luovuuden ja hallinnan välisinä jännitteinä. Miten ”kohtaamisen taide”[1] tulee todeksi, vai tuleeko? Tutkimukseni aineistona on vuonna 2011 tekemäni kysely yhteisötaiteen parissa toimiville taiteilijoille.  Kysely oli valtakunnallinen ja välitettiin Suomen Kuvataidejärjestöjen Liiton kautta. Internetissä toteutettuun kyselyyn vastasi 23 taiteilijaa. Vastaajina oli sekä vasta-alkajia että uranuurtajia yhteisötaiteen kentältä.

Laadin kyselyn – Yhteisötaiteen horisontteja – väitöskirjani alkuvaiheessa. Yhteisötaiteen maailma on niin lavea, että olen tuntenut välillä hukkuvani siihen.  Myös taiteilijapuheessa ilmenee tuo moninaisuus, rikkaus ja ristiriitaisuus. Yhteisötaide tai yhteisöllinen taidetoiminta ovat löytäneet paikkansa laajalla kulttuurin kentällä.  Käytän näitä käsitteitä yleiskäsitteinä, joiden alle sijoittuu erilaisten kontekstien ja määritelmien kirjo.

Asetin taiteilijoille kyselyssä runsaasti avoimia kysymyksiä:

– Miten määrittelet yhteisötaiteen?
– Mikä Sinulle on erityisen tärkeää yhteisötaiteessa?
– Mistä saat aiheet tai ideat yhteisötaiteen toteuttamiseen?
– Mitä muita termejä käytät tai haluat käyttää omasta yhteisötaiteestasi?
– Mitkä ovat tavoitteesi yhteisötaiteilijana?
– Kerro esimerkkejä työstäsi
– Minkälaisia tehtäviä näet yhteisötaiteella olevan nykypäivän Suomessa?

Avoimet kysymykset ja niiden runsaus saattoivat olla ongelmallisia: vastaukset riippuivat vastaajien asennoitumisesta kyselyyn, kirjallisen ilmaisun tavoista ja/tai kyvyistä, mielialoista, sanojen ja käsitteiden monimerkityksisyydestä. Toisaalta, vastaukset avoimuudessaan ja ilmaisuvoimassaan antoivat runsaasti olennaista tietoa siitä moninaisesta taiteen maailmasta, joka yhteisötaiteen nimikkeen alla esittäytyy.  Syvensin kyselyä myöhemmin syksyllä 2012 haastattelemalla kahta taiteilijaa, Ritva Harlea (Helsinki) ja Minna Bengs-Shresthaa (Seinäjoki). Minna Bengs-Shrestha toi kiinnostavalla tavalla esiin yhteisötaiteilijan kansainvälisen toimintaympäristön ja taiteen sidoksen sosiaaliseen ja historialliseen ympäristöönsä. Ritva Harle on yksi yhteisötaiteen uranuurtajista Suomessa ja hänellä on kokemuksia yhteisötaiteen kehityksestä lähes kolmenkymmenen vuoden ajalta. Yhteisötaiteilijoiden vastaukset olen koodannut numeroilla K1- K23. Kullekin kyselyyn vastanneelle taiteilijalle on siis annettu oma numerokoodinsa.

Hahmotan tutkimuskysymykseni yhteisötaiteen ideaalien ja käytäntöjen välisinä jännitteinä.  Keskeisiksi käsitteiksi artikkelissa nousevat ‘vuorovaikutus’ ja ‘kohtaaminen’. Tarkastelen niitä estetiikan näkökulmasta: estetiikka luo laajempaa kehystä maailman kohtaamiselle ja taiteen merkityksenannoille. Estetiikka onkin noussut tärkeään välittäjän asemaan yhteisötaiteen teorian ja tutkimuksen piirissä.

Grant K. Kesterin dialogisen taiteen teorian perustana on kantilainen esteettinen ajattelu. Tähän linkittyy dialoginen filosofia, jonka vaikutusvaltaisia edustajia ovat Martin Buber (1878–1965) ja Emmanuel Levinas (1906–1995). Dialogiseen filosofiaan samoin kuin yhteisölliseen taidetoimintaan liittyy läheisesti oppiminen. Friedrich Schillerin (1759–1805) ja John Deweyn (1859–1952) esteettisen kasvatuksen teoriat tuovat lisäarvoa taiteen merkityksille ‘yhteisen’ ajattelun prosessissa. Rajaan ne kuitenkin tässä vaiheessa käsittelyn ulkopuolelle. Tavoitteeni tässä artikkelissa – käytännön toimijana – on tuoda esiin yhteisötaiteen ongelmakenttiä ja katvealueita. Löydän kannustajani Hannah Arendtista (1906–1975):

    Ajattelemattomuus – huoleton piittaamattomuus – toivoton hämmennys tai itsestään selviksi ja joutaviksi muuttuneiden ”totuuksien” tiedostamaton toistaminen – on mielestäni aikamme silmiinpistäviä piirteitä. Ehdotukseni on hyvin yksinkertainen, keskittyä ajattelemaan sitä, mitä teemme.[2]

Oma toimintani yhteisötaiteen parissa on luonut esiymmärrystä taiteilijoiden puheelle ja yhteisötaiteen positioille taiteen ja kulttuurin kentillä. Olen toiminut yhteisötaiteen parissa kulttuuriyhdistyksessä, kolmannella sektorilla yli kymmenen vuoden ajan useimmiten projektien suunnittelijana, koordinoijana ja työpajojen ohjaajana. Välittäjän roolista (yleisö/yhteisö, julkinen sektori, taiteilijat)seuraa useita, mielestäni olennaisia kysymyksiä taiteen ja yhteiskunnan suhteista.

Lea Kantosen väitöskirja ”Teltta – kohtaamisia nuorten työpajoissa” ja Mirja Hiltusen väitöskirja ”Yhteisölähtöinen taidekasvatus. Performatiivisesti pohjoisen sosiokulttuurissa ympäristöissä” ovat täyttyneet alleviivauksista, reunahuomautuksista, kysymys- ja huutomerkeistä. Kantosen tutkimus on avannut taiteilijan näkökulman dialogiseen, sosiaalisesti sitoutuneeseen taiteeseen. Teos sijoittuu taidemaailman kontekstiin ja kyseenalaistaa samalla taiteen institutionaalista valtaa. Mirja Hiltusen tutkimuksessa koulu ja taidekasvattajat ottavat osaa – toistaiseksi poikkeuksellisella tavalla – kylän yhteisen tilan ja tulevaisuuden luomiseen. Oma kysymyksenasetteluni perustuu tässä artikkelissa yhteisötaiteilijoiden ”kuuntelemiseen” ja liikkuu Kantosen ja Hiltusen tutkimuksen välimaastossa, Arendtin ehdotusta seuraten.

Työhuoneeni ikkunasta näkyy joka maanantai suomalaisesta todellisuudesta kertova leipäjono.  Alueen yhteistoimintaryhmän kokouksessa kuulen lapsesta, joka oli kiitellyt koulunsa (ilmaisen) sählykerhon vetäjää siitä, että ”köyhäkin voi harrastaa”. Työhuoneessani vierailee masennuksesta toipunut nuori nainen, joka puhuu ilon merkityksestä ja erilaisista väkivaltaisista kommunikoinnin tavoista. Jumppakerhoni ryhmässä on yli 80-vuotias nainen, joka on joskus harrastanut runonlausuntaa. Nyt hän kertoo asiasta häpeillen, eihän se ole mitään – taidetta. Luul, Somaliasta kotoisin oleva nainen kertoo, miten hyvä Meri-Toppilassa on asua. Emme elä abstrakteissa ympäristöissä. Kaksi hankalaa käsitettä kohtaavat ‘yhteisötaiteessa’ ja tuloksena on uusi ristiriitainen käsite. Yhteisö-ajatteluun löytyy useita näkökulmia. Taide-sana sisältää jo käsitteenä arvoasetelman. Käsitteen taustalla on taiteen ja yhteiskunnan vuorovaikutuksesta kertova monisäikeinen prosessi, jonka Hal Foster on nimennyt taiteen etnografiseksi käänteeksi.[3]

Taiteen merkitys perustuu intersubjektiivisuuteen, maailmaan, jonka jaamme toistemme kanssa. Taiteen eristäytyminen, autonomiset ja eriytyneet merkitysmaailmat sekä arkitodellisuuden ylittävä symbolinen kieli, joka luo taiteelle (uskonnon, tieteen ja filosofian tavoin) oman symbolijärjestelmänsä, ovat vieneet kuitenkin pohjaa yhteiseltä ymmärrykseltä.[4] Modernin taiteen historiassa kommunikoimattomuutta on jopa pidetty taiteen merkkinä.[5]

Aikana, jolloin pysyvien totuuksien ja identiteettien sijasta maailma näyttäytyy erilaisina totuusversioina, taide pyrkii jälleen luomaan tuota yhteistä tilaa, jossa kommunikointi voi toteutua. Etnografisen käänteen mukainen ideaali viittaa ideaaliin kuvaan osallistuvasta ja havainnoivasta, läsnä olevasta taiteilijasta. Taiteilijasta tulee merkitysten tuottaja.[6]

Nicolas Bourriaud taustoittaa vuorovaikutuksen estetiikkaa aikamme ilmiöillä. Ideaali subjekti markkinatalouteen perustuvassa yhteiskunnassa on kuluttaja. Kaupallisuus on vallannut julkisen tilan ja mahdollisuudet kulutuksesta vapaaseen kohtaamiseen. Emansipaation luonteen omaava vuorovaikutuksellinen taidetoiminta valtaa julkista tilaa takaisin luomalla ihmisten välistä vuorovaikutusta ja tuottamalla kollektiivisia merkityksiä. Nykytaiteen poliittisen projektin Bourriaud näkee olevan juuri vuorovaikutuksen kehittämisessä.[7]

Yhteisen kaupunkitilan luominen ei ole vain taiteilijoiden projekti. Urbaani ja globaali aktiivinen kansalaistoiminta pyrkii uudistamaan käsitystä kaupunkitilasta.

“The Right to the City is the right to change ourselves by changing the city.” “Oikeus kaupunkiin on myös oikeus muuttaa itseämme kaupunkia muuttamalla”.  Slogan tuo esiin toiminnan ja oppimisen yhteyden. “Emancipation is a never ending story”. “Emansipaatio on päättymätön tarina.”[8] Taiteen ja kansalaistoiminnan yhteinen agenda kertoo yhteisen tilan luomisen laajemmasta kontekstista. Yhteisötaide onkin perinteisesti ollut lähellä kansalaistoimintaa.

Vuorovaikutuksellinen estetiikka (relational aesthetics) on Bourriaud´n mukaan aikakautemme taiteen uusi paradigma. Kun taiteilija loi aikaisemmin suhteita jumaluuteen ja renessanssista alkaen ihmisen ja maailman välille, 1990-luvulta alkaen taiteilija luo teoreettisen horisonttinsa ihmisten välisestä vuorovaikutuksesta ja sen sosiaalisesta kontekstista. rkisessa kielenkäytössä yhteisöllisyys viittaa tunteenomaiseen yhteenkuuluvuuteen ja yhteiseen ajatus-, arvo- ja kokemusmaailmaan. Brittiläisen historiantutkija Eric Hobsbawm´n mukaan yhteisö-käsitettä alettiin käyttää silloin kun sosiologisesti katsoen yhteisöjä ei enää ollut.[10]  Politiikan tutkija Ernesto Laclaun mukaan yhteisöt ovat artikuloituja ja tuotettuja.[11] Yhteisöllinen taidetoiminta onkin suurelta osin keino tuottaa ja artikuloida yhteisö suppeammassa tai laajemmassa merkityksessä. Yhteisöllisyyttä, yhteisen ajattelua ja dialogia – sosiaalista muutosta ja vastuuta kaivataan ajassamme monella suunnalla. Erilaiset yhteisöajattelun tulkinnat näkyvät huolestuneisuutena, kyynisyytenä ja innostuneisuutena.[12]

Yhteisötaide on valtavirtaistunut, sen asemasta taiteen kentässä ei enää tarvitse keskustella, toteavat kyselyyni osallistuneet yhteisötaiteen uranuurtajat. (K14, K19). Yhteisötaiteesta on tullut osa suomalaisen kulttuuripolitiikan ja hyvinvointiyhteiskunnan retoriikkaa, taiteilijoiden toimintaa ja työllistämispolitiikkaa. Suosittuja  yhteisöllisen taidetoiminnan kohderyhmiä ovat maahanmuuttajat ja “syrjäytymisvaarassa olevat ” nuoret.  Taidemuseot ja kaupungit työllistävät taiteilijoita. Paikkasidonnaiset ja osallistavat ympäristötaiteen projektit edistävät matkailua ja työllisyyttä. Yhteisöllisiä taideprojekteja rahoitetaan usein EU-tuilla (kyselyssä tulivat esille Urban-, ESR- ja Leader-ohjelmat). Kaupungit ja kunnat luovat kulttuuristrategioita, joissa kulttuurista ja taiteesta syntyy hyvinvointia ja elävää kaupunkiympäristöä (esim. Oulun kulttuuristrategia 2009). Taiteilijoiden työllistämistä tukevat mm. opetus- ja kulttuuriministeriö, taidetoimikunnat ja kaupungit. Kaikkeen tähän liittyy yhteisöllinen ja osallistava taidetoiminta. Ketterät termit kuluvat ja tyhjenevät prosessissa, jossa ne joutuvat laajan joukon yhteiseksi nimittäjäksi.[13] Tänä päivänä yhteiseen maailmaan viittaavat yleistyneet osallistaminen, aktivointi ja vuorovaikutus. Käsitteet näkyvät ja kuuluvat sekä taiteen että hallinnon diskursseissa.

Kyselyyn osallistuneiden taiteilijoiden kertomuksissa tulevat esille perinteiset taiteen oppimisympäristöt: päiväkodit, lasten kuvataidekoulut ja -leirit, kansalaisopistot ja muut oppilaitokset. Taidetoiminta on laajentunut uusiin ympäristöihin, kuten vanhusten, mielenterveyskuntoutujien ja vammaisten palvelukoteihin. Yhteisöllisyys ei näyttäydy näissä ensisijaisena kiinnostuksen kohteena taiteilijalle: enemmänkin on kysymys yksilön ohjaamisesta, luovasta ilmaisusta tai terapeuttisesta voimaannuttamisesta. Ohjattu, tavoitteellinen vuorovaikutus voi olla osa ryhmän toimintaa ja oppimista.

Kyselyssä yhteisön rakentamisen mekanismit näkyvät selkeimmin lähiötaiteessa ja paikkasidonnaisissa yhteisötaiteen projekteissa.  Nykykielellä ilmaistuna kyse on jälleen osallisuuden, aktiivisen kansalaisen, viihtyvyyden, turvallisuuden ja hyvinvoinnin tavoitteista.

Yhteisöllisen, osallistavan taiteen ympäristö on usein avoin, julkinen paikka ja tila, ei kiinteämpi ja rajatumpi yhteisö. Yhteistä tilaa rakennetaan vuorovaikutuksella ja kokemuksellisuudella. Maaretta Jaukkuri näkee yhteisen tilan (common space) käsitteen yksityisen ja julkisen tilan väliin sijoittuvana vuorovaikutuksen (henkisenä) tilana.[14] Yhteisen kuvitteluun ja luomiseen liittyy tänä päivänä myös laajempi taloudellinen ja poliittinen ulottuvuus commons, yhteiset hyödykkeet, merenrannat, luonnonvarat, ilma, vedet… Tästä alkaa myös kamppailu, haaveilu ja utopioiden etsiminen.[15]

Yhteisöllisyyden, osallistamis- ja aktivointitavoitteiden räjähdysmäisen kasvun takaa löytyy hallinnollinen ja normatiivis-poliittinen ulottuvuus yhteisöllisyyden tuottamisen tapana: yhteisöt nähdään ratkaisuna hyvinvointivaltion kriiseihin. Taustalla on kysymys taloudellisesta, poliittisesta ja ideologisesta vallasta, joka postmodernissa muodossaan piiloutuu kasvottomuuteen ja hallinnollisiin rakenteisiin. Kasvava köyhyys ja epätasa-arvo jäävät aktivointi-diskurssien varjoon. Ideologista puhetta sävyttää huoli hyvinvointivaltion passivoivasta vaikutuksesta, aikamme kulttuurin yltiöyksilöllisyydestä ja piittaamattomuudesta.[16]

Suomalaista hyvinvointivaltiota on uudistettu uusliberalistisen ideologian mukaisesti 1990-luvulta alkaen.  ”Kolmannen tien” ohjelmassa valtion, markkinoiden ja kansalaisten rooleja pyritään yhdistämään, mikä on merkinnyt kolmannen sektorin roolin kasvua sekä tietoista yhteisöllisyyden rakentamista erilaisilla hallinnollisilla projekteilla.[17] Malli näkyy selkeästi EU-ohjelmien aktivointi ja inkluusio-tavoitteissa, joilla pyritään löytämään vastauksia työttömyyteen, köyhyyteen ja marginaalisuuteen.Taiteen roolin korostaminen hyvinvointiajattelussa istuu tähän hallintomalliin. Peruskäsitteitä ovat osallistaminen ja valtaistaminen, jotka ovat tuttuja myös yhteisötaidepuhunnassa.

Yhteisö-käsite on usein liian vaativa tai ahdas määrite käsittelemälleni taiteen alueelle. Taiteilijoiden toiminta viittaa usein yhdessä tekemiseen, joka ei tapahdu yhteisössä tai tuota yhteisöä. Joskus kyseessä on yhteisöä laajemman ajattelun ja vuorovaikutuksen, yhteisen tilan (common space) luominen. Osallistava taidetoiminta luo usein tuota julkista tai yhteistä tilaa: osallistamisen voi tulkita taiteilijan tarjoamana mahdollisuutena osallistumiselle. Yhteinen tila viittaa politiikan teoriaan, jolloin voimme puhua myös yhteisen tiedostamisen prosesseista.[18] Nähdäkseni osa yhteisötaiteesta sopii paremmin tähän ilmiöön – ei varsinaisesti kapeampaan ja vaativampaan yhteisö-ajatteluun. Yhteisössä tapahtuva taidetoiminta voi myös sitoutua laajempaan yhteiskunnalliseen kontekstiin, yhteisen tilan luomiseen ryhmän tai yhteisön omasta näkökulmasta.

Yhteisön kanssa työskentelevän taiteilijan tavoitteena voi olla yhteisyyden tunteen luominen, mutta myös yhteisöllisen identiteetin kyseenalaistaminen, toiseuden olemuksen purkaminen. Yhteisöllisyyden tunteen pimeä puoli voi merkitä jakoa meihin ja muihin, toisiin. Leimaaminen ja stereotyyppiset käsitykset tuntemattomasta ja vieraasta aiheuttavat helposti erilaisuuden olemuksellistamista. Kun yhteisötaidetoiminta kohdistuu ”syrjäytyneisiin”, työttömiin nuoriin, monikulttuurisiin ryhmiin, vanhuksiin, vammaisiin jne., vaarana on olemuksellistamisen lisäksi holhoaminen. Yhteisötaideprojektien hallinnallisuuden ja byrokratisoitumisen kasvaminen voivat lisätä mahdollisuuksia, että ihmiset nähdään lähinnä toiminnan kohteina.[19]

Yksilöllisen identiteetin tukeminen ja leimauttavasta ryhmäidentiteetistä irrottautuminen voi olla myös yhteisötaiteen toimijan missio. Voimauttamisen eetos näkyy useiden kyselyyn vastanneiden taiteilijoiden puhunnassa. Tällöin toiminta keskittyy enemmän yksilön ohjaamiseen esimerkiksi taideopetuksessa ja terapeuttisessa työskentelyssä.  Filosofi Jukka Hankamäki näkee yhtenäisen ja kiinteän (ei hajautetun) yksilöllisen identiteetin sisältävän parhaat ainekset myös erilaisuuden hyväksymiseen. ”Ihmisten epävarmuus omasta minuudestaan voi altistaa auktoriteeteille altistumiseen”, toteaa Hankamäki kommenttina rasismille ja maahanmuuttajiin kohdistuvalle vihamielisyydelle.[20]

Voimauttamista ja voimautumista voi katsoa monesta eri näkökulmista. Yksilöllinen voimauttaminen on ristiriitaista, kun yhteiskunnalliset sidokset purkautuvat ympäriltä, eikä kilpailu- ja suoritushenkinen ilmapiiri tue voimautumista, päinvastoin. Yhteisöllinen taidetoiminta ei sulje pois yksilöllisyyttä; päinvastoin se voi tuoda esiin yksilön, persoonan, joka syntyy Buberin mukaan dialogissa ja vuorovaikutuksessa muiden kanssa. Voimautuminen voi tapahtua myös yhteisöllisesti; yhteiskunnallisena aktivoitumisena, vastuuna ja huolehtimisena, hyväntekeväisyytenä. Yhteisötaiteen käsitteet ovat tulleet Suomeen lähinnä Yhdysvalloista. Lainakäsitteet sopivat uuteen ympäristöön usein vaikeasti ja taiteilijat joutuvat kamppailemaan niiden kanssa. Suzanne Lacyn esille tuoma New Genre Public Art (uusi julkinen taide) ei ole vakiintunut suomalaiseen ympäristöön ja käsitteistöön. Public viittaa Yhdysvalloissa enemmän poliittiseen toimintaan,[21]  Suomessa julkinen viittaa julkiseen sektoriin ja yleiseen. Toinen yleistynyt käsite on osallistava taide (participatory art), joka on myös ongelmallinen. “Osallistavassa taiteessa on  vallankäyttöön vivahtava piirre, mutta siinä taiteilija mahdollistaa osallistumisen. Termi on myös silloin sopiva, kun yhteisö ei ole tarkasti rajattavissa.” (K10). Kuvaus on hyvä, mutta arkikäyttöön kovin monisanainen. Sosiaalisesti sitoutunut taide (socially engaged art) viittaa sitoutumiseen ja sosiaaliseen ryhmään – ei nähdäkseni niinkään yhteisökeskeiseen tai yhteisöä tuottavaan ajatteluun. Dialoginen taide (dialogical art) ja vuorovaikutuksellinen taide (relational art) nostavat  keskiöön dialogin, vuorovaikutuksen ja niihin kuuluvan prosessin. Tulkitsen “diskursiivisen häirinnän” (K15) viittaavan yhteiskunnan instituutioiden hegemonisten valtarakenteiden ja käytäntöjen kyseenalaistamiseen.

Suurin osa kyselyyni osallistuneista taiteilijoista on omaksunut käsitteet, jotka kertovat taidemaailman kansainvälisyydestä. Muita kyselyssä esille tulleita määritteitä olivat ihmissuhdetaide, taide joka toteutuu ihmisten parissa, prosessitaide, performanssi  ja rehellinen taide. Prosessitaide ja ihmissuhdetaide nostavat keskiöön yhteisölliseen taidetoimintaan liittyvän prosessin. Yhteisöllisyydestä voi tulla taiteen eettinen tai moraalinen ideaali, johon viittaa myös näkemys rehellisestä taiteesta.

Vieraskieliset käsitteet voivat jäädä hämäriksi ja moniselitteisiksi, vaikka ne osoittavatkin diskurssin hallintaa rahoittajan ja taidekentän suuntaan. Yhteisötaide ja yhteisöllinen taide viittaavat lämpimään ja gramscilaisittain tarkasteltuna suostuttelevaan termiin. Ne ovat helppokäyttöisempiä ja tulleet jo tutuiksi laajalle yleisölle.

Yhteisö on taiteilijalle usein hankala termi. Taiteilija ei toimi useinkaan valmiiden yhteisöjen kanssa tai näe tehtävänsä olevan varsinaisesti ”yhteisöllistämisessä”.  Yhteisö ei ole homogeeninen massa, vaan koostuu yksilöistä. Osallistaminen, aktivointi, vuorovaikutus ja dialogi näyttävätkin yleisemmiltä käsitteiltä vuonna 2013 sekä hallinnollisissa että taidemaailman diskursseissa. Onko aika jo ajanut yhteisö-käsitteen ohi? ”Mielestäni yhteisötaide etsii myös muiden taiteen tekemisen muotojen tavoin jatkuvasti rajojaan ja pyrkii määrittelemään itseään uudestaan.” Vuorovaikutus, prosessinomaisuus ja sitoutuneisuus ovat yleisesti tunnustettuja ja keskeisiä yhteisötaiteen kriteereitä. Samalla ne edustavat tiukempaa tulkintaa yhteisötaiteesta. Vuorovaikutuksessa ja dialogissa tärkeää on kuuntelemisen taito. Pitempiaikainen sitoutuminen tuo mukanaan yhteisöllisen toimintaan kuuluvan prosessin. Se, miten avoin tai ennalta määritelty lopputulos on, kertoo luovuuden ja hallinnan luomista jännitteistä.

Ritva Harlen lähiöprojekteissa ihmisten osallisuudelle on löytynyt paikka luontevasti: ihmisten erilaiset taidot ja osaaminen ovat olennainen osa projektin toteutumista. Ihmisen arvostus ja voimautuminen nousevat itse toiminnasta. Sitoutumisen prosessi voi olla pitkäaikainen. Lea Kantonen jakaa kalifornialaisen, yhteisötaiteen teoriaa ja kritiikkiä kehittäneen taiteilijan Suzanne Lacyn huomion taiteilijan roolien jatkumon tarkkailijana, toimittajana, tulkitsijana ja aktivistina.[22] Myös Harle sanoo parhaimpien yhteisötaideteostensa sisältävän kamppailun kysymyksiä.

Yhteisölähtöisyys on vaativa haaste: yhteisö ei tule hakemaan taiteilijaa töihin. Pitkäaikainen sitoutuminen voi olla toimijoiden kannalta ideaalista, käytännössä se ei useinkaan ole mahdollista. Miten taiteilija voi toteuttaa hankettaan yhteisölähtöisesti? Esimerkkinä tuon esiin taiteilija Minna Bengs-Shresthan toiminnan Länsi-Saharan pakolaisleirillä, missä hän keräsi ja tallensi paikallista suullista kertomusperinnettä. Tarinat esitettiin varjoteatterina, nukkeja oli valmistettu myös taiteilijan omassa tuttavapiirissä Seinäjoella. Taustalla oli kontakti sikäläisen taidefestivaalin kuraattoriin ja tietoa pakolaisleirin oloista, paikallisesta kulttuurista ja leirin tarpeista. Suullisen tarinaperinteen tallentamista voi verrata Lönnrotin runojen tallentamiseen ja suomalaisen kansallisen identiteetin rakentamiseen. Minna Bengs-Shrestha kertookin pitävänsä tärkeänä taiteen hyödyllisyyttä. Hänen näkemyksenä mukaan “kauniilla on myös merkitys hyvä”. Taide on aina sidoksissa sosiaaliseen ja historialliseen kontekstiinsa.

Kansainvälisenä ilmiönä yhteisötaide ei ole 90-luvun jälkeen ollut erityisesti sidoksissa mihinkään poliittiseen suuntaan tai ideologiaan. Yhdistävä tekijä on eettisyyden eetos.[23] Taiteilija on sidoksissa paitsi taiteen maailmaan myös laajempaan yhteiskunnalliseen diskurssiin. Mielenkiintoista onkin nähdä, korvaako osallistava taide vähitellen yhteisötaiteen.  Jälkimmäisen perusretoriikkaan kuuluu hankalampi yhteisölähtöisyys: yhteisöä on vaikea hallita.

Hahmotan yhteisötaiteilijoiden ideaalit kysymyksillä taiteilijoiden henkilökohtaisista ja yleisistä tavoitteista sekä laajempana kysymyksenä yhteisötaiteen tehtävistä yhteiskunnassa. Vastaajien ideaalit tulevat toiminnan eri perspektiiveistä. Itseilmaisun tukeminen liittyy opetukseen, voimaantuminen on taideterapeuttisen toiminnan ideaali. Taiteilijoiden kollektiivinen työskentely rohkaisee ja luo uusia näkökulmia. Yksityiset ja yleiset tavoitteet ovat yhteneväisiä, joten olen yhdistänyt ne ja luokitellut viiteen eri ryhmään. Taiteilijalla saattoi olla tavoitteita useastakin ryhmästä. Järjestys kertoo karkeasti tavoitteiden yleisyydestä.

Yhteisötaiteen ideaalit:

1. vuorovaikutuksen edistäminen, yhdessä tekeminen ja oppiminen
2. kokemuksellisuus, havahduttaminen
3. ihmisten sosiaaliseen ja fyysiseen ympäristöön sekä yhteiskunnan  rakenteisiin   vaikuttaminen
4. taiteen saavutettavuus
5. taidemaailman ja instituutioiden kritiikki

Keskityn tarkastelemaan yleisintä yhteistä tavoitetta, vuorovaikutusta yhteisötaiteessa. Miten vuorovaikutus tulee esiin taiteilijoiden puhunnassa ja miten se peilaa teoreettisia ja filosofisia ajatusmalleja? Neljä muuta tavoitetta tulevat esiin välillisesti ja palaan niihin myöhemmissä artikkeleissani.

Yhteisötaiteessa on monia vuorovaikutuksen kenttiä ja sen hallinnollisessa kielessä on arkipäiväistynyt sana toimijuus (human agency). Toimijuus viittaa yhteisölliseen toimintatapaan ja tällöin yksilöllinen tekijyys voi hämärtyä. Tilanteesta syntyy erilaisia odotusarvoja yhteisötaiteelle: kenen taidetta? Onko yhteisö taiteilijan aputyövoimaa tai työkalu? Onko yhteisötaide edes Taidetta?

Taiteen astuminen ulos ”valkoisesta kuutiosta” on merkinnyt taiteilijan työtehtävien moninaistumista. “Olen viime aikoina toiminut oikeastaan monessa kohtaa nykytaiteen kentän rajoilla, niinkin, etten koko ajan itsekään tiedä teenkö taidetta, jotain muuta vai monta asiaa yhtä aikaa.” (K12). Taiteilijan työtä uhkaa myös byrokratisoituminen.  “..ennakkotyöhön ja erilaisten hakemusten täyttelyyn menee vähintään tuplaten se aika kuin varsinaiseen työn tekemiseen. Byrokratia on niin jäyhää tässä maassa, että monet lannistuvat jo pelkästään sen kourissa ja ryhtyvät tekemään pöytälaatikkotaidetta itselleen.” (K14).

Kuvataiteilijan työskentely on ollut perinteisesti yksinäistä verrattuna esimerkiksi teatteri- ja musiikkimaailman ammatilliseen työnjakoon. Kuvataiteilijoiden yhteistyö ja yhteistyöryhmät murtavat perinteistä yksilö-taiteilija-mallia. Kyselyssä taiteilijoiden keskinäinen yhteistyö koettiin avartavaksi ja rohkaisevaksi. (K7). Taiteilijat osallistuvat myös moni- ja poikkitaiteellisiin tuotantoihin, joissa työnjako perustuu erilaiseen ammattitaitoon ja erikoistumiseen. Taiteilijalla voi olla myös laaja verkosto yhteistyökumppaneita yhteiskunnan eri sektoreilta. Mielenkiintoinen kysymys onkin, miten taiteilija määrittää (tai voi määrittää) oman tehtävänsä ja työalueensa. ”Menin yhteistyötahojeni pariin taiteilijana, en sosiaalityöntekijänä.” (K9). Vastaus herättää mielenkiinnon, millaista on (tai voisi olla) vuorovaikutus ja dialogi moniammatillisissa työryhmissä?

Selkeä fordistinen työnjako korosti asiantuntijuutta ja ammatillista osaamista, mikä loi myös asiantuntijavaltaa. Aikamme monimutkaistunut ja -ulotteinen maailma asettaa uudenlaisia vaatimuksia asiantuntijuudelle. Perhetyön ja voimauttavan videon yhdistämistä tutkinut Päivi Lehtonen näkee, että yksiäänisyys ja saumaton tieto ovat korvautumassa moniäänisyydellä ja dialogilla. Asiantuntijuus määritellään vuorovaikutteisuutena, verkostoina, tiedon tuottamisena ja luovuutena.[24]

Taidekriitikko Claire Bishop näkee, että taiteen laajentuminen sosiaalityön ja politiikan kentille merkitsee ongelmia itse taiteelle. Bishop kritisoi malleja, joissa prosessi nostetaan etusijalle ja unohdetaan taide ja taiteen toissijainen yleisö – se, joka ei ollut paikalla.[25] Myös Mika Hannula viittaa paikkasidonnaisen taiteen tuomiin haasteisiin kommunikaatioprosessissa, jossa monenkaltaiset toimijat tuovat odotuksensa ja vaatimuksensa: taide menettää ilmaisuvoimaansa. Samalla kun taide on irtaantunut arjesta, se on eristäytynyt estetiikasta laajassa merkityksessä. Teemu Mäki näkee arjen estetiikan synonyymina eskapismille, joka

”auttaa ihmistä näkemään tavallisuuden kunnollisuutena, yhteiskuntakelpoisuutena ja se auttaa häntä hakemaan yhteisesti tunnistetulla tavallisuudella muiden ihmisten seuraa, tukea ja hyväksyntää.”[27] Yhteisötaiteen näkökulmasta katsoen Mäen ajatukset näyttävät yksisuuntaisilta.

Estetiikka on Immanuel Kantista (1724–1804) lähtien ollut lähinnä taidefilosofiaa, mutta sanaa käytetään epämääräisesti. Esteettinen samaistetaan arkikielessä kauniiseen ja pinnalliseen. Ossi Naukkarinen näkee estetisoitumisen liittyvän imagopolitiikkaan, visuaalisen kulttuurin kasvuun, elämysorientoitumiseen sekä aistimellisuuden ja ruumiillisuuden korostumiseen. Nämä piirteet tulevat esille mediassa, kulutuksessa ja markkinataloudessa.[28] Estetiikka asettuu toisin yhteisötaiteessa, se sulautuu Toisen kohtaamiseen, poliittiseen ja filosofiseen ajatteluun ja toimintaan.

Vuorovaikutus ja kohtaaminen ovat yhteisötaiteen keskeisiä ideaaleja. Jaettu asiantuntemus voi olla tasa-arvoista tekijöiden vuorovaikutusta. Liitänkin vuorovaikutuksen enemmän puheen ja keskustelun piiriin. Kohtaamisella viittaan esteettiseen kokemukseen ja suhteeseen.

Voimakasta taustatukea yhteisötaide on saanut fenomenologisesta ja kantilaisesta avoimen kohtaamisen ajatuksesta sekä dialogisesta filosofiasta.  Luonnon ympäristön estetiikasta kirjoittava Emily Brady näkee, että taidekontekstissa estetiikan arvot ovat kiinteämmät, “vakuumipakatut”, arjen estetiikka on avointa. Bradyn tulkinnan mukaan Kantin teoriassa on kyse maailman kohtaamisesta: “avaamme itsemme kohteelle ja sallimme sen ottaa meidät valtaansa”.Ympäristön kokemisessa aistit, tunne ja mielikuvitus luovat yhdessä erityisen esteettisen kokemuksen. Keskeinen käsite on pyyteettömyys, joka on kontemplatiivista toimintaa: ensisijainen huomio annetaan kohteelle. Kokemus mahdollistaa myös luopumisen kartesiolaisesta ihmiskeskeisestä ajattelusta.[29]

Esteettinen kokemus on noussut tärkeään asemaan ympäristöestetiikassa. Se on osa luonnosta, ympäristöstä ja arvoista käytävää keskustelua.  Emily Bradyn tavoin Grant K. Kester luo perustaa dialogisen taiteen teorialle Kantin ajatuksista. Siinä, miten kohtaamme ympäristön, luonnon ja ihmisen on yhtäläisyyksiä. Kester tuo esiin myös Kantin moraalisen imperatiivin ja common sense -käsitteen – yhteisen-ideaalin. Esteettinen kohtaaminen mahdollistaa Kesterin tulkinnan mukaan kommunikoinnin ja asioiden tarkastelun laajemmasta näkökulmasta, ei vain omista eduista käsin. Tietoisuus universaalisuudesta viittaa mahdollisuuteen ideaalin toteutumiseen tulevaisuudessa, jolloin olemme avoimia radikaalille toiseudelle.[30]

Esteettisyyteen kutoutuu taiteilijapuheissa usein eettisyys. Bishop varoittaa kuitenkin moraalin, moralismin ja etiikan sotkemisesta. Hän varoittaa sovittelevaan ja sovinnaiseen prosessiin antautumisesta, missä ristiriidat, pelot, turhautuminen ja negatiiviset tunteet on suljettu pois prosessista. Ristiriidat ja ongelmat voivat olla olennaisia taiteilijan työlle. Eettisyys voi olla pinnallista moralismia ja huolehtivaisuutta, joka jo etukäteen sulkee pois sosiaalisen todellisuuden käsittelyn.[31] Kyselyni taiteilijat tunnistavat ristiriidat yhteisöllisessä työssä: yllätyksellisyys, valtataistelut ja väärinymmärrykset kuuluvat arkeen ja toiminnan prosessiin.  Bishopin kritiikki on kuitenkin vakavampaa.

Dialogisen filosofian keskeisiä käsitteitä ovat keskustelu, toiseus ja kohtaaminen.  Dialoginen filosofia painottaa erityisesti yleiseen hyvään pyrkivää eettisyyttä, keskusteluun tulee liittyä pyrkimys toisen parhaaseen. Levinasille etiikka oli ensimmäinen filosofia. Buberin Sinä-Minä -suhde edustaa autenttista kohtaamista, kun taas Minä-Se -suhde on mekaaninen ja olemuksellistava. Toinen on eettisen asenteen mukaan ensimmäinen siksi, että ihminen voi löytää oman eettisyytensä vain suhteessa toiseen ihmiseen. Ihminen voi olla itselleen myös tuntematon toinen. Uutta ja oppimisen arvoista itsestä voi löytää uutta vain, jos opettajana toimii itselle erillinen, vieras, toinen. Kun kohtaaminen laajenee kolmanniuteen, ei ole enää kysymys lähimmäisestä, vaan myös etäisestä.[32]

Yhteiskunnallisten diskurssien ristiriitaa ja dialogisen suhteen puuttumista Hankakoski kuvaa puhumalla “elämismaailman kolonisaatiosta”, missä “sosiaaliteknokraattinen kieli ja ajattelu pyrkivät hyökkäämään ihmisten arkipäiväiseen elämään ja kaappaamaan persoonallisesti merkitykselliset asiat yksiulotteisen hallintokielen valtaan”.[33]

Toiminta erilaisessa kulttuuriympäristössä tuo selkeimmin esille kysymyksiä taiteilijan ja taiteen paikoista:“Minua on kiinnostanut toiseus ja olen ihmetellyt miten tehdään teoksia toiseuden kanssa ilman, että tulee olleeksi kulttuuri-imperialisti”. (K12) Erilaisuus nähdään usein toiseutena: toisia ovat vammaiset, maahanmuuttajat, vanhukset, mielenterveysongelmaiset jne. Ajattelu voi Hankamäen mukaan viitata tällöin jonkun ryhmän olemuksellistamiseen (Vanhuksetkin iloitsevat taiteesta!). Kohtaaminen luo tällöin häilyvää ja epämääräistä suvaitsevaisuutta, joka on altista muuttuvalle mielipideilmastolle. Yhteisötaidetoiminnan kohderyhmiä ja edunsaajia ovat usein maahanmuuttajat, syrjäytyneet /syrjäytymisvaarassa olevat/ katvenuoret jne. Tällöin kohtaaminen voi perustua mekaaniselle Minä-Se -suhteelle, jossa toinen on objekti.

Levinasin ajatukset näyttävät olevan monen nykytaiteilijan, myös yhteisötaiteilijan työskentelyn taustalla, tiedostetusti tai tiedostamattomasti. Hänen mukaansa ihminen on transsendentaalinen, tavoittamaton olento, johon yhteys tapahtuu satunnaisina kohtaamisina. Toisen ihmisen kohtaaminen on kasvojen kohtaamista, yllätyksen ja hätkäytyksen mahdollisuus. Levinasin filosofiassa korostuu osapuolten sijasta suhteessa oleminen ja ihmisen vastuullisuus toista kohtaan. Etiikan perusta ei ole ilmaistavissa sanotun tai puhutun kielen piirissä. Siitä mihin kielen rajat päättyvät, alkaa etiikka. Etiikka on pikemminkin asenteellinen kuin älyllinen tai tiedollinen asia. [34]

    Keskeistä on kohtaaminen. Taide muodostuu kokonaistilanteesta, kaikesta mitä tuossa tilanteessa tapahtuu.” K22 -  ”Yhteisötaide koskettaa läheltä sen tekemiseen osallistuvia ihmisiä. He panevat likoon tunteitaan, kokemuksiaan, itsensä. Ja heidän itseymmärryksensä toivon mukaan lisääntyy projektin kulkiessa. (K12)

Dialogisessa filosofiassa kohtaaminen toteutuu Minän ja Sinän välillä. Kohtaaminen voi olla vavahduttavaa – ilman sanoja ja keskusteluita. Kohtaaminen voi purkaa toiseutta, toisen näkemistä kohteena, joka on ominaista Minä-Se -suhteelle.

Taiteilijapuheet ovat osa taidemaailman diskurssikamppailua. Kun yhteisöllinen taidetoiminta avautuu laajemmalle kulttuurin kentälle, sen arvottaminen on vaikeaa. Taidemaailman ja -instituutioiden asettamat kriteerit (mm. mielikuvan omaperäisyys ja aitous) ja diskurssivalta eivät sovi ongelmattomasti yhteisötaiteen maailmaan. “Taidemaailman vinkkelistä yhteisötaide ei ole lainkaan seksikästä, varsinkaan silloin jos yhteisötaidetoimintaa ei tee jo entuudestaan taidemaailmassa kelpuutettu taiteilija”. (K6). Tärkeää onkin erilaisten tavoitteiden ja “piilo-opsien” (piilo-opetus-suunnitelmien – Ritva Harlen ilmaus) pohtiminen ja tiedostaminen. Yhteisötaidetta tulee mielestäni arvioida laajassa kulttuurin ja yhteiskunnallisen ajattelun kentässä. Kulttuuri ei ole vain taiteen ja taiteilijoiden valtakunta.

Yhteisötaiteella on erilaisia kohderyhmiä, tavoitteita, prosesseja – kukin projekti on ainutlaatuinen. Tiivistän vuorovaikutukseen ja kohtaamiseen liittyviä jännitteitä seuraavilla havainnoilla:

1.  Ulkopuolisen maailman läsnäolo ja ristiriidattomuus. Yhteisölliseen taidetoimintaan liittyy eritasoisia ja erilaisia oppimisen kokemuksia. Kokemuksellinen oppiminen on aikuiskasvatuksen ja taidekasvatuksen piirissä tunnettu menetelmä. Marjo Räsäsen kehittämässä kokemuksellisessa taideoppimisessa kokemus, reflektointi, käsitteellistäminen ja tuottava toiminta liittyvät jakamisen ja keskustelun kautta tapahtuvaan oppimisprosessiin.  Reijo Miettisen kysymys heittää epäilyksen varjon tähän (kolbilaiseen) kokemuksellisen oppimisen ideaaliin. Miten tuo prosessi ottaa huomioon ulkopuolisen maailman? Jääkö kohtaaminen yksilölliseksi ja vain välittömäksi kokemukseksi? Miettinen näkee myös ongelmana humanistisiin ja antropologisiin arvoihin sidotun oppimisen mallin. Kohtaaminen tapahtuu tässä ja nyt – ulkopuolinen maailma suljetaan ulos. Kokemuksen jakaminen voi olla Miettisen mukaan olla ihmissuhteiden ja organisaatioiden managerointia.[35] Tähän ongelmaan viittaa myös Bishop.

2.  Prosessit ja hallinnollinen valta. Yhteisötaiteen, kuten yleensä taiteen olemukseen, kuuluu vähintäänkin toiminnan sisäistä vapautta. Kohtaamisen ongelmia syntyy, kun kohtaamisessa ei olekaan ideaalin mukaista aikaa ja mahdollisuutta prosessille. Avoimuus (ja moni muukin asia) on vaarassa, kun kohtaamisen tavoitteet, toimijat ja kohderyhmät, osallistujamäärät ryhmittäin, aikataulut ja prosessit, on asetettu etukäteen jopa viideksi vuodeksi. Hallinnollista ohjausta säädellään lisäksi projektien pilotti- ja konsepti-ajattelulla, siirrettävyydellä, painopisteillä jne. Projektit ja hankkeet käyvät kovaa kilpailua rahoituksesta: tällöin on hallittava myös rahoittajan diskurssit ja kieli.

3.  Se on vain taidetta?  Kate Crehanin mukaan Bourriaud´n vuorovaikutuksellisen estetiikan paradigman ongelma on, että se saattaa jatkaa taidemaailman diskurssien ongelmaa. Vuorovaikutuksellinen, osallistava taide pysyy taiteen kentässä. Pitää tietää, mikä on taidetta, olla lukutaitoinen.[36] Bourriaud´n kriitikot näkevät vuorovaikutuksellisessa taiteessa muitakin ongelmia. Osallistuja ei voi kyseenalaistaa tai kritisoida taiteen ideaa.[37] Jotkut kyselyyni vastanneista taiteilijoista toivat esiin tämän ongelman: yleisö on alisteinen taiteilijan intentioille. Elämys ja kokemus jää avoimeksi – ei hallittavaksi – ristiriidattomaksi ?

4.  Taiteilijan ja yhteisön / yleisön suhde yhteisöllisessä taidetoiminnassa. Yhteisöllinen työskentely on antoisaa, yllätyksellistä ja vaativaa: se vaatii taiteilijalta monenlaisia taitoja. Ritva Harle toteaakin: “Taiteilijan tärkein työväline on maailmankatsomus.” Yksilön ja yhteisön tai yhteiskunnan suhteen pohtiminen on mielestäni erityisen tärkeää yhteisötaiteessa. Jargonit ja hyväntahtoinen retoriikka voivat peittää enemmän kuin paljastaa. Filosofi Slavoj Zizek tuo esiin yhden sovellutuksen dialogisen filosofian Minä – Sinä- suhteesta.  Aikamme ilmiöitä tarkasteleva filosofi tuo esiin jakamisen kokemuksen yhteyden narsismiin, joka liittyy ryhmään sulautumiseen. Samalla se sulkee pois todellisen subjektien välisen kanssakäymisen.  Metaforana ilmiölle Zizek tuo esiin Time-lehden vuonna 2006 valitseman “Vuoden henkilön”, “sinän”. “Sinä” on  jokainen, joka käyttää nettiä ja luo siihen uusia sisältöjä. Lehden kansikuvan valkoisesta näppäimistöstä heijastui peili, josta lukijat näkivät itsensä. Lehden toimittajat perustelivat valintaansa viittaamalla nykyisin tapahtumassa olevaan siirtymään instituutioista yksilöihin. Zizek näkee kysymyksen olevan ideologisesta valinnasta. Häiritsevät jännitteet ja ristiriidat voidaan peittää. Kyberdemokratia ei tarvitse kohtaamisia.[38]

Ajattelu on ankaraa työtä. Yhteisötaide elää luovuuden ja hallinnan jännitteiden välimaastossa ja vapauden ideaali hiertää taiteilijan kengässä: “Taide on vapaata, sille ei voi asettaa ulkopuolelta tulevia tehtäviä. Jos siinä sivussa syntyy jotain muuta hyvää, niin se on extra-bonus, mutta lähtökohta se ei voi olla.” (K17).

Keskustelu jatkuu – yhteenvetona tuon esiin Jakke Holvaksen talouden metafysiikkaa käsittelevästä tutkimuksesta löytämäni, alun perin yhteiskuntakriitikko Jean Baudrillard´n ajatuksen “kohtalosta radikaalina sidoksena”: “Mikäli oleminen on vapaata, olemme kapitalismissa. Mutta mikäli olemme ja elämme sidoksissa, emme elä kapitalismissa. Kapitalismi on järjestelmä, joka pysyy hengissä vain jos se onnistuu katkomaan sidokset”.[39]

Yhteisötaiteen perspektiivistä “vaihtoehtoisen ajattelun” rinnalle avautuu käsitys “kohtalon radikaalista sidoksesta”: “Tärkeintä on se, että se mitä teen on itseä todella koskettavasta lähtökohdasta”. (K11). Tulkitsen taiteilijaa omavaltaisesti ja sijoitan ajatuksen “kohtalon radikaaliin sidokseen”.


Poliittisesta taiteesta ja taiteen poliittisuudesta on keskusteltu eri medioissa pitkin 2000-lukua. Valitettavasti poliittisuus, kantaaottavuus ja kriittisyys muuttuvat näissä keskusteluissa melkeinpä synonyymeiksi. Samalla nämä käytännöt ja käsitteet hukkuvat merkityksettömyyteen. Tässä artikkelissa taiteen yhteiskunnallisuuteen luodaan katsaus, jossa taiteen kantaaottavuus ja kriittisyys paikannetaan taiteelliseen työhön ja tekijyyden pohdintaan. Taiteellisesta työstä löytyy edelleen merkittäviä toisin tekemisen polkuja, jotka eivät seuraa yhteiskunnallisia työnormeja tai arkijärjen mukaisia uskomuksia palkkatyöstä toimeentulovälttämättömyyden ratkaisijana.

Useimmat 2000-luvun keskusteluista poliittisesta taiteesta ja taiteen poliittisuudesta ovat harmillisten vastakkainasettelujen värittämiä. Osallistuvan/osallistavan taiteen puolestapuhujat pyrkivät oikeuttamaan kollektiivista taiteilijuutta singulaarista taiteilijuutta vasten. Heidän ennakko-oletuksensa mukaan singulaarinen taiteilijuus palvelee egoistista taiteilijadiskurssia, markkinoita ja elitististä taideinstituutiota. Sitten on heitä, jotka manifestoivat poliittista taiteilijuutta ennen kaikkea teosten ja toiminnan sisällöllis-temaattisena vyörynä, kuten Teemu Mäki, Johanna Raekallio tai Minna L. Henriksson kukin omalla laillaan tekevät.[1]

Näkökulmat taiteen yhteiskuntakriittisyyteen ja kantaaottavuuteen ovat jääneet mainituissa keskusteluissa melko yksituumaisiksi, ei vähiten koska käsite ”poliittinen” on taiteesta keskusteltaessa ongelmallisen ristiriitainen ja siksi altis kytköksille poliittiseen ohjelmallisuuteen ja menneen maailman ylilyöntimuisteloihin. Taistolaisylilyöntien puitteissa poliittinen taide näyttää kapitalismikriittiseltä, mutta täysin kritiikittömältä suhteessa itseensä ja muinaisen marxismi-leninismin dogmeihin ja sen isäntämaahan Neuvostoliittoon. Nyt 2000-luvulla taiteen kytkeminen vasemmistolaiseen politiikkaan à la Vatak on poikinut kapitalismi- ja kulutuskriittisiä kannanottoja, mutta onko poliittisen vasemmistolaisuuden ja taiteen naittaminen välttämättä kriittisyyden tae? Kriittisyys kun ei liene pelkästään punaista, mistä hyvänä esimerkkinä käyvät Osmo Rauhalan ja Janne Gallen-Kallela-Sirénin ärhäkätkin puheenvuorot suomalaisen taidehallinnon klikkiytymisestä ja Guggenheimin museohankkeen mahdollisuuksista Suomessa ja Esa-Pekka Salosen kärjekkäät kommentit Suomi-brändistä ja suomalaisen keskustelukulttuurin ohuudesta.  Lisäesimerkkinä mainittakoon vielä Aleksis Salusjärven kriittiset ulostulot Kritiikin uutisten päätoimittajana ja kommentaattorina Radion puolella; Salusjärvi kun on yhtä kriittinen niin vasemmistolaista kuin oikeistolaista kulttuuripolitikointia kohtaan.

Ehdotan tässä artikkelissa, että taiteen kantaaottavuus ja kriittisyys löytyvät taiteellisesta työstä ja tekijyyden pohdinnasta. Tällä kytkennällä ammennan kriittisestä teoriasta ja työn kulttuuriteoriasta. Kriittinen teoria muistetaan etenkin Frankfurtin koulukunnan välineelliseen ajatteluun kohdistamasta ideologiakritiikistä. Kritiikin perustalla oli kunnianhimoinen idea sivistyksellisesti arvokkaasta ja autonomisesta ajattelusta ilman teknologisia tai empiristis-rationalistisia kriteerejä tai päämääriä. Kriittiset teoreetikot lähtivät kuitenkin tietoisesti liikkeelle arvosidonnaisuudesta: heillä oli omat sivistykselliset kriteerinsä ja päämääränsä, joita he pyrkivät tarjoamaan vaihtoehtoina kapitalistisen yhteiskunnan teknologiselle ja empiristis-rationalistiselle ylivallalle. Työn kulttuuriteoria perustuu puolestaan Karl Marxin (1818–1883) Pääomassa kehittelemälle tavaramuodon kritiikille ja marxilaiselle teesille työssä vaadittavien taitojen surkastumisesta ja siitä seuraavasta taitojen dialektiikasta kulttuurityön alueella.[2]

Pohdiskelin väitöskirjani taideproduktiossa taiteen yhteiskuntakriittisiä mahdollisuuksia kiinnittämällä ensisijaisesti huomioni työn muotoihin eli niihin keinoihin, valintoihin, ratkaisuihin, materiaaleihin ja tekniikoihin, joilla teoksiani ja projektejani toteutin.[3] Taideproduktioni on seuraavanlainen kokonaisuus. Vuonna 2008 pidin Sohva -näyttelyn Lapin yliopiston taiteiden tiedekunnan galleria Katveessa. Näyttely perustui läsnäolooni ja tilassa syntyneisiin keskusteluihin. Vietin näyttelytilassa yhteensä 108 tuntia. Kokosin näyttelytilaan työhuoneeni nahkasohvan lisäksi tutkimuskirjallisuutta, keskeneräisiä teoksia ja joitakin irtotavaroita työhuoneeltani. Maalasin näyttelyn aukioloaikana gallerian takaseinään Hannah Arendtilta (1906–1975) lainattua tekstinpätkää, jonka päälle installoin pieniä piirustuksia. Tapasin ihmisiä ja esittelin projektiani mm. läheisen alakoulun oppilasryhmille.

Seuraavan näyttelyn, nimeltään Handwerke pidin Turussa Titanik-galleriassa syksyllä 2010. Tällä kertaa työstin systemaattisella kirjontamenetelmällä kaupunkitilaan perustuvia kuvia ja representaatiota vältteleviä, tekstiin perustuvia konekirjoitustöitä.

Taideproduktioni viimeisenä vaiheena julkistin instituutiokriittisen intervention nimeltään Interventionistinen manifesti eli seitsemän syytä olla tekemättä kuvataidetta tammikuun 14. päivänä 2012. Kyseessä on A5-kokoinen vihko, jonka lähetin allekirjoituksellani varustettuna ja numeroituna ilmaislehtenä kaikille Suomen taidemuseoille, taidegallerioille, taidekouluille, taidetoimikunnille, taideyhdistyksille, taiteilijajärjestöille, taide- ja kulttuurilehdille sekä suurimpien sanomalehtien ja radio- ja televisiokanavien kulttuuriosastoille. Julkaisin tekstin myös internetissä suomeksi ja englanniksi. Taiteen kriittisen potentiaalin paikantamiselle taiteen tuotantoon löytyy traditio, jonka edustajia on mahdotonta nimetä tässä kattavasti, mutta ainakin seuraavat henkilöt ovat jättäneet pysyvän leimansa siihen: utopistisosialisti Henri de Saint-Simon (1760–1825), Arts & Crafts -liikkeen John Ruskin (1819–1900) ja William Morris (1834–1896), Karl Marx ja Theodor W. Adorno (1903–1969). Fredric Jameson ja työn kulttuuriteoriaa kehitellyt John Roberts kantavat mainitun tradition lippua edelleen. Merkittävän osan traditiota muodostavat tietysti dada ja venäläinen avantgardismi, ja laajemmin varhainen konstruktivismi sen eri muodoissaan.[5] Menemättä sen kummemmin näiden ajattelijoiden tai virtausten äärelle tässä, totean vain sen, että Marx näki taiteessa mahdollisuuksia kapitalismin aiheuttaman vieraantumisen kritiikille. Myöhemmin Adorno yksilöi tämän kritiikin paikaksi Arnold Schönbergin (1874–1951) 12-säveljärjestelmän kapitalistisen ylivallan purkajana. Kokeellisuudesta tuli kapinaa. Korkeakulttuurista vastakulttuuria.

Adorno ei perusteetta nähnyt kriittistä potentiaalia Schönbergin sävellystyössä. Schönberg itse viittaa puuseppämetaforallaan säveltämisen käsityömäisyyteen. Heidegger puolestaan vasarasta filosofoidessaan viittaa työkalun välineluonteen ja käsillä olevuuden ymmärtämiseen. Nämä käsillä tekemisen hahmotukset ovat osa samaa juonta, johon kuuluvat myös Ruskinin ja Morrisin anti-teknologinen ihanne ja Auguste Rodinin (1840–1917) utopia mielekkään työn kautta rakentuvasta paremmasta maailmasta.[6]

Nämä välähdykset ja metaforat tuntuvat varmasti romanttisilta haihatuksilta vasten kyynistä postmodernismia, mutta niiden puolta on helppo pitää, koska ne ovat kiinni taiteellisen työn konkretiassa. Epäkonkreettinen taideromantiikka on sen sijaan vaikeammin puolustettavissa, kuten se, jota Herbert Marcuse (1898–1979) julisti vanhoilla päivillään. Hänen mukaansa taiteen kriittinen potentiaali löytyi sen esteettisestä muodosta itsestään.[7] Kyseessä on äärimmilleen abstrahoitu ja idealisoitu ajatusrakennelma, jossa kaikuu kirjaimellisesti otettu kantilainen idea esteettisen kokemuksen pyyteettömyydestä. Tämä pyyteettömyyden idea tuntuu kuitenkin melko vieraalta käsityöläisen tuotantomaailmasta katsottuna, siksipä jätän sen puntaroimisen tämän kirjoituksen ulkopuolelle.

En näet tee taidetta sen itsensä vuoksi, koska ”taide” on minun makuuni aivan liian abstrakti ja yleisluontoinen määre. Sellaisenaan se ei oikein kiinnity mihinkään. Työskentelen työn sisältämän rakentelun, puuhastelun ja löytämisen ilon vuoksi, en taiteen vuoksi. Tuotanto käsittää taiteen tekemisen mitä moninaisimmat aspektit materiaaleista ja tekniikoista aina työhuoneen hiljaisuuteen tai meteliin saakka. Näiden aspektien kriittisyys ei nouse automaattisesti niistä itsestään, vaan niiden kriittisyys paljastuu kun tarkastelen niitä työn kulttuuriteorian ja tekijyyden valoissa. Työn tarkastelun kautta avautuu myös väylä taiteen utooppisiin ja emansipatorisiin perspektiiveihin. ”Postmodernismi” on paitsi aikakausitermi, myös tyylillinen ja aatteellinen virtaus. Se on käsitteenä niin hajoava, että syitä sen hylkäämiselle on todennäköisesti helpompi löytää kuin sen käyttämiselle. Fredric Jamesonin käytössä ”postmodernismi” liittyy myöhäiskapitalismin tuotantomuotoon, johon sisältyvät taloudellinen ja kulttuurinen tuotanto.[8] Hänen mukaansa postmodernismi – tai postmoderniteetti – konstituoi hallitsevan ideologisen mallijärjestelmän, joka muodostaa ihmiselämän rajat.[9] Jakamalla aikamme työaikaan ja vapaa-aikaan vahvistamme näitä rajoja eli globaalin kapitalismin sosiaalis-kulttuuris-taloudellista rationalisaatiota.

Siinä missä Marx näki taiteessa mahdollisuuksia kapitalismin aiheuttaman vieraantumisen, kuten rationalisoidun aikakäsityksen kritiikille, Jameson inspiroi kapitalismin kriittisten representaatioiden luentaan nykykirjallisuudesta ja -taiteesta.[10] Kirjallisuus kun tuppaa operoimaan sanoilla, tuotantoesteettinen huomio kiinnittyy helposti diskursiivisuuteen, koska tämä diskursiivisuus on niin erottamaton osa tekstin poetiikkaa. Kuvataiteissa voi olla toisin. Vaikka sana on läsnä myös nykykuvataiteissa – esim. kerronnallinen videotaide – yhä tehdään ja näytetään kuvataidetta, jossa sanoilla ei ole suurempaa viestinnällistä merkitystä. Tällöin kriittiset representaatiot on luettava esiin kuvataiteen muista keinovalikoimista, kuten materiaaleista ja tekniikoista, joita voidaan tietysti lukea ”teksteinä” jos niin halutaan.

Miten taiteellinen työ sitten voisi olla kriittistä? Robertsin mukaan taide ei ole kokonaisuudessaan alisteinen arvolaille eli tekniselle työnjaolle ja välttämättömälle työajalle, joiden puitteissa rahassa mitattavaa arvoa tuotetaan. Taidetyö on merkittävää, koska se on materiaaleiltaan muuttuvaa ei-mitattavilla ja ei-heteronomisilla tavoilla, ja se mahdollistaa taiteilijan subjektiviteetin läpäistä taiteellisen työn materiaalit kokonaisuudessaan. Arvolain alaisena tuottava työ ei voi saavuttaa tätä, koska tuottajan subjektiviteetti on blokattu pois materiaaleista ja tuotantokoneistosta.[11] Kuorma-auton kuljettajan on ajettava lasti määränpäähänsä ja noudatettava tarkoin aikataulua, sillä ajopiirturi tallettaa ajot ja tauot minuutilleen. Taiteilija voi poiketa sivuteille ja lähteä vaikka kävelylle metsään. Soitinrakentajan on myös pitäydyttävä suunnitelmassa, mutta taiteilija voi kesken luomisprosessia muuttaa suunnitelmaansa ja tehdä möhkäleen, josta ei saa ääntä kirveelläkään. Äärimmilleen tehostetussa tuotannossa painellaan nappeja, eikä työntekijä voi mennä itse näpelöimään tuotteita tai tutkimaan niiden materiaalisia ominaisuuksia, vaikka haluaisi: hänen on tyydyttävä olemaan koneen osa, muutoin tuotantotehokkuus kärsii. Toisaalta monet käsi- ja kotityön muodot, kuten virkkaaminen, pitsin nypläys, huonekalujen entisöiminen, polkupyörän korjaaminen, pahkatyöt jne. voivat sisältää oivalluksia, jotka muuttavat prosessin luonnetta Robertsin ”taiteen” lailla. Arvolain alaisuuden ja tekijän ennalta-arvaamattoman subjektiviteetin rajaaminen vain taiteen ominaisuuksiksi ei siksi vastaa käsillä tekemisen konkretiaa.

Roberts rajaa – tai rajoittuu – readymadeen, mutta juuri siksi hän nostaa myös ei-taiteilijat esiin. Hänen mukaansa readymade ei vain kyseenalaista sitä, mikä konstituoi taiteilijan työn, vaan tuo myös muiden – siis ei-taiteilijoiden – työn esiin eli saattaa vieraantuneen ja vieraantumattoman työn näkyviin samanaikaisesti.[12] Marcel Duchampin (1887–1968) readymade-teosten äärellä katsoja näkee yhtä aikaa taiteellisen työn poissaolon, muiden työn läsnäolon ja immateriaalisen tai intellektuaalisen työn läsnäolon. Tässä mielessä readymade esittää tavaramuodon ja taiteilijuuden kritiikkiä, koska siinä nostetaan samanaikaisesti esille kulutustavaroita ja vähennetään niiden tavarastatusta, ja korostetaan taiteilijasta riippumattomien tehdas- tai muunlaisten työläisten työtä eli kritisoidaan modernistisen taiteilijatyypin kaikkivoipaisuutta.[13]

Mikä on sitten tavara? Kysymys lienee kaikkien ontologisten kysymysten lailla mahdoton loogisen eksaktissa mielessä. Eikö taideteos ole myös tavara? Marxin määritelmän mukaan tuotteesta tulee tavara silloin, kun sitä ei tuoteta välittömästi tuottajan eli valmistajan omien tarpeiden tyydyttämiseksi.[14] Jotta työ tuottaisi tavaran, työn täytyy olla pääomalle hyödyllistä eli tuottaa käyttöarvon lisäksi lisäarvoa tuottava vaihtoarvo.[15] Eli kun käsityöläinen valmistaa itselleen tuolin, hän ei tuota vielä tavaraa, vaikka hän tuottaa käyttöarvon. Vasta kun hän valmistaa tuolin vaikkapa tuttavalleen, hän tuottaa oman käyttöarvon lisäksi yhteiskunnallisen käyttöarvon. Tuolista tulee potentiaalinen vaihdon väline. Vaihtoa siitä tulee, kun käsityöläinen haluaa tuttavaltaan vastineeksi tuolista sen arvoa vastaavan osuuden joko rahana tai jonakin muuna hyödykkeenä. Vaihtoarvo ja käyttöarvo ovat esineessä potentiaalisina. Kummatkaan arvomuodot eivät realisoidu, ellei niitä toteuteta käytännössä: tuoli täytyy myydä ja sille tulee istuutua. Kun readymade-taiteilija asettaa tuolille pyöränrenkaan ja laittaa sen esille galleriaan, kulutustavara tulee vedetyksi pois kapitalistisen vaihdon ja lisäarvon tuottamisen piiristä, vaikka teos voikin päätyä keinottelijoiden käsiin taidemarkkinoille ja muuttua yksittäistä kulutustavaraa monin verroin kalliimmaksi palvonnan kohteeksi. Readymaden kulutusmuotokritiikki ei siis ole mikään kapitalismin kuolinisku tai alusta poliittiselle toiminnalle tai ohjelmalle: kyseessä on tarkkanäköisyydessään kriittinen ele, jossa piilee utooppinen perspektiivi kapitalistisesta tavarakierrosta ja lisäarvoa tuottavasta työstä vapautumiselle, vaikka käytännössä tapahtui(si)kin juuri päinvastoin.

Readymadea onkin vaikea pitää erityisen osallistuvana taidemuotona, mutta juuri tekijöidensä uppiniskaisella osallistumattomuudella se on hivenen etäämmällä uusliberalistisista käytännöistä kuin ns. osallistuva nykytaide. Massaspektaakkeleiksi muuttuneet nykytaiteen tapahtumat ja taidemessut eivät juuri poikkea postmodernin – tai uusliberalistisen – kulttuurin spektaakkeleista. Volyymi on sama, ja verkostoituminen, liikkuvuus, projektiorientaatio ja tunnetyö jylläävät yhtä lailla niin yrityselämässä kuin taidemaailmassa. Performanssitaiteessa rekrytoidaan työvoimaa siinä missä bisnesmaailmassakin. Tästä huolimatta utooppinen perspektiivi ei ole kadonnut näköpiiristä: taiteellisella työllä on edelleen keinonsa. Taidehistorioitsija Claire Bishopin mukaan liike-elämässä pyritään vähentämään riskejä ulkoistamalla, mutta performanssitaiteilijat ulkoistavat eli hankkivat työvoimaa delegoituihin performansseihinsa kasvattaakseen ennalta-arvaamattomuutta, vaikka se samalla tarkoittaisi riskiä koko projektin epäonnistumisesta.[16] Taidekaupasta – olipa se sitten uusliberalistista tai ei – readymade-teokset eivät taas ole sen etäämmällä kuin mikään muukaan taidetavara.

Amerikkalainen sosiologi Richard Sennet pitää käsityöläisasennetta arvona, joka voisi pitää puolensa uusliberalistista – tai hänen käsitteistössään ”uuden kapitalismin” – kulttuuria vastaan. Käsityöläisasenteella Sennet viittaa kädentaitojen lisäksi henkiseen käsityöläisyyteen eli ajattelutapaan, jonka mukaan jokin asia tehdään hyvin sen itsensä vuoksi. Ei ole mahdotonta paikantaa käsityöläisasennetta readymadeen ja delegoituihin performanseihin varsinkin kun tämä asenne Sennetin mukaan ”kyseenalaistaa uuden työn, koulutusjärjestelmän ja poliittisten instituutioiden edellyttämän ihanneluonteen, joka sopeutuu muutoksiin ja ui sujuvasti prosessien pintakuohuissa”. Lisäksi käsityöläisasenteeseen sisäänrakennettu sitoutuneisuus – eli sitoutuminen omaan työhön sulkeistamalla sen ulkopuolelle kaikkialla pärisevä hälinä, kolina ja kiire – kyseenalaistaa prosessinomaisen minuuskäsityksen ja taipuvaisuuden mihin tahansa työtehtävään arbitraarisessa työilmapiirissä. Sohva -näyttelyä varten siirsin työhuoneella yksin puurtavan taiteilijaminän hetkeksi syrjään ja pyrin tekemään taiteen yhteiskunnallisia eli pääasiassa vuorovaikutuksellisia sidoksia näkyväksi.[18] (Kuva 1). Näyttely oli galleriatilassa toteutettu vastaliike taiteilijan julkiselle poissaololle. Mielessäni oli työhuoneen yksinäisyydessä puurtavan ja näyttelyissä läsnä olemattoman taiteilijan vastakohta: läsnä oleva ja keskusteleva taiteilija, jonka teokset eivät ole valmiita eivätkä valmistu. Ajattelin, että kriittinen suhde vallitseviin taidekonventioihin syntyisi läsnäolon ja konseptin äärimmäisyyden kautta. Konseptini oli kuitenkin varsin inhimillinen ja monen muunkin kokeiltavissa, toisin kuin vaikkapa Tehching Hsien vuoden mittaiset performanssit, joiden kaltainen ehdottomuus vaatii paljon enemmän heittäytymistä ja luopumista kuin melko lyhyt Sohva -näyttely. Määritellessään tilannekohtaista taiteilijuutta Roberts nimeää instituution readymadena sen yhdeksi muodoksi. Tällaisessa taiteilijuudessa tilannekohtaisen estetiikan relationaalinen sisältö sijoitetaan instituution – taidemuseon-, gallerian tms. – kehykseen.[20] Robertsin mukaan tällaisessa toiminnassa taiteilijat työskentelevät tietyssä instituutiossa ja reflektoivat sen funktioita,

    […] ja siten taiteilija tai taiteilijat ovat poikkeuksetta vuorovaikutuksessa heidän kanssaan, jotka ovat instituution palkkaamia tai jotka kulkevat sen läpi. Näin instituution sisäisistä ja ulkoisista suhteista tulee työn ilmeinen kehikko, joka muistuttaa sosiologian ja antropologian tapaa toteuttaa kenttätyötä. Tällaisten tilannekohtaisten taidekäytäntöjen ja sosiologian ja antropologian välillä on kuitenkin tärkeä ero. Tuloksena syntyvää tutkimusta ei siirretä instituution rajojen ulkopuolelle, jotta ulkoisesti reflektiivinen muoto (kuten esimerkiksi tutkimusjulkaisu) löytyisi, vaan tutkimus sisältyy instituution elämään ja arkkitehtuuriin näyttelynä tai tapahtumana. Työn tapahtuminen on erottamaton tekijän tai tekijöiden läsnäolosta instituutiossa, kuten johtaja tai manageri instituutiolle ja tila työn todellistumiselle. Tässä mielessä tekijä tai tekijät kohtelevat instituutiota (sen sisäistä/ulkoista arkkitehtuuria, sisäisiä objekteja, sisäisiä valtasuhteita) suuren skaalan readymadeinä, joita voidaan manipuloida, puristaa, purkaa ja uudelleen kertoa.[21]

Sohva -näyttely tapahtui instituutiossa yhden erityisen instituution sisällä. Otin läsnäolojeni kehykseksi yliopiston puitteisiin sovitetut gallerian aukioloajat. Reflektoin näyttelylläni ensisijaisesti galleriatilan käyttöä ja sen rajoja sekä yliopiston mahdollistamaa ”taiteellista tutkimusta”, sen onnistumismahdollisuuksia ja rajoitteita. Olin fyysisesti läsnä yliopiston uumenissa, kysymässä galleriatilassa: mitä taiteilija täällä – eli yliopistossa – tekee? Toimin näyttelynvalvojana, oppaana, keskustelijana ja terapeuttina. Moni kysyi, mikä teki keskusteluista ja läsnäolostani taidetta? Toin näyttelytilaan työhuoneeni nahkasohvan lisäksi tutkimuskirjallisuutta, keskeneräisiä teoksia ja joitakin irtotavaroita työhuoneeltani eli varsin ilmeisiä merkkejä taiteilijuuteni ja tutkijuuteni samanaikaisuudesta. Työskentelytavoissani kulminoitui jo varhaisen readymaden objekteista tuttu taiteellisen ja ei-taiteellisen työn dialektiikka, joka ei Sohva -näyttelyn tapauksessa ruumiillistunut taideobjekteissa vaan kolme viikkoa kestävässä tapahtumassa ja itsessäni julkisesti esiintyvänä taiteilija-tutkijasubjektina. Kun olin toiminut näyttelynvalvojana, oppaana, keskustelijana ja terapeuttina, päätin seuraavaksi kokeilla käsityöläisen ja konekirjoittajan rooleja: Handwerke -näyttelyssä asetin performatiivisen tapahtuman sijaan painon yksittäisille teoksille ja niiden tekotavoille. Kuvaan väitöskirjassani valokuviin perustuvien lankatöiden työprosessia seuraavasti:

    Siirsin kaupunkiretkillä näpätyt valokuvat tietokoneelle. Valitsin sommittelultaan onnistuneimmat ja mielenkiintoisimmat. Printtasin kuvat mustesuihkutulostimella värillisinä tavalliselle A4-kokoiselle tulostuspaperille. Ujutin printit kirkkaisiin muovitaskuihin. Piirsin ääriviivat ohuella (0,05 mm) mustalla kalvotussilla melko kurinalaisesti, mutta valikoiden. Kaikkia suoria viivoja en vetänyt viivoittimella, vaan pyrin siihen, että kädenjälki olisi suhteellisen vapaa.

    Heijastin ääriviivapiirroksen piirtoheittimellä syväpainopaperille (56 x 76 cm) ja pistelin ohuella neulalla reikiä viivojen mukaisesti. Kun käsillä oli yksityiskohtainen piirros, saattoi pisteleminen viedä yli tunnin. Kun olin pistellyt tarpeeksi, sammutin piirtoheittimen ja siirryin pöydän ääreen työskentelemään. Pujotin neulaan tummanruskeaa ompelulankaa, ja aloin tuijottaa paperiarkkia, jossa oli satoja pisteitä, ellei enemmän. Pyrin arkkia pienempää tussipiirrosta seuraamalla selvittämään kuva-arvoituksen, mutta tämän tästä tarkistin linjoja piirtoheittimen avulla.

    En pyrkinyt seuraamaan valoja ja varjoja, vaan kopioimaan ääriviivoja ja muita tunnistamisen kannalta olennaisia kohtia. En siis käyttänyt viivaa varjostamismielessä, seurasin muotoja ja massoja sellaisinaan. Poimin kuvista vain sen, minkä pelkällä viivalla voi poimia. Jos valon ja varjon raja näytti kovalta, viiva sai kertoa sen.

    Käytin näissä lankateoksissa vain tummanruskeaa lankaa ja luonnonvalkoista syväpainopaperia. ”Piirtäminen” oli pikkutarkkaa ja hidasta työtä, joka syvensi tilan ja ajan tuntua. Miksi en tyytynyt valokuviin tai piirtänyt näkymiä paikan päällä? Siksi, että näin syntyneillä teoksilla en olisi kyennyt ruumiillistamaan kuvan dekonstruktion ja rekonstruktion välistä dialektiikkaa enkä työn negatiivista voimaa. Kuvan rakentamisen ja purkamisen vuorottelu lankatöissäni ja niissä toteuttamani aikaa vievä kirjontatyö viittaavat tavaramuodon kritiikkiin, joka kohdistuu kuitenkin enemmän näkyvyyttä, tehokkuutta ja menestystä korostaviin nykytaidediskursseihin kuin jokapäiväisten kulutustavaroiden tai konsumerismin kritiikkiin. Lankatyöni eli käsin tehdyt valokuvani rinnastuvat jäljennettävistä taiteista menestyksekkääseen, kookkaaseen ja kiiltävään nykyvalokuvaan. Taiteellisen ja ei-taiteellisen työn dialektiikka tapahtuu puolestaan tavaramuodon ulottumattomissa: taiteen ja kotitarviketuotannon (kirjonta, ompelu, leipominen jne.) piireissä. Lankatöissäni piilevä heteronomisen työn kritiikki ei kuitenkaan kohdistu ensisijaisesti nykyvalokuvaan, vaan on ennemmin ilmausta negatiivisesta dialektiikasta tai työn negatiivisesta voimasta. Työn kulttuuriteoriassa ja vasemmistoanarkistisessa autonomismissa työn negatiivisesta voimasta puhutaan useimmiten tuottavan työläisen mahdollisuutena kieltäytyä työstä, hidastaa tahtia tai sabotoida tuotantoa.[24] Taiteissa työn negatiivinen voima ilmenee puolestaan anti-taiteellisina (tai muutoin taidemaailman vakiintuneita konventioita kyseenalaistavina) eleinä: tyhjyyden, hiljaisuuden ja askeettisuuden kutsuna, ja pitkäkestoisina prosesseina, jotka vaativat ankaraa sitoutumista ja kieltäymystä. Palkittu espanjalainen kirjailija Enrique Vila-Matas kertoo kirjassaan Bartleby ja kumppanit (2000) tarinan toimistotyöntekijä Marcelosta, joka jää sairauslomalle. Marcelo alkaa kerätä alaviitteitä olemattomaan tekstiinsä kirjailijoista, jotka kärsivät Bartlebyn oireyhtymästä eli negatiivisesta impulssista. Marcelo näkee tämän negaation labyrintin suuntauksena, ”josta löytyy ainoa vielä avoinna oleva tie aitoon kirjalliseen luomiseen; se pohtii mitä kirjoittaminen on, missä se on ja kiertelee sen mahdottomuuden ympärillä”. Marcelo löytää kirjailijoita ja runoilijoita, jotka ovat ensin kirjoittaneet ja julkaisseet, mutta sitten vaienneet vuosikymmeniksi, jotkut loppuiäkseen.[25] Kuvataiteilija Mikko Kuorinki nimeää negatiivisen impulssin taiteensa yhdeksi lähtökohdaksi. Hän kutsuu taiteen maisterin opinnäytteessään muun muassa Tehching Hsiehin pitkäkestoisia performansseja negatiivisen impulssin taiteeksi. [26]

Koska Marcelon alaviitteissä painopiste on kirjallisessa vaikenemisessa ja tekemättömyydessä, negatiivisen impulssin liittäminen muitta mutkitta kuva- ja performanssitaiteen keinoihin ei ehkä kulje aivan saumattomasti. Vaikka jonkinlainen tarttumapinta syntyy, jokin hylkii. Siinä missä Marcelon alaviitteiden kirjailijat kirjoittavat juonettomia ja epäkonventionaalisia tekstejä, ja lopulta vaikenevat, kuva- ja performanssitaiteissa Bartlebyn oireyhtymä saa aikaan omanlaisiaan esityksiä ja projekteja, jotka eivät välttämättä toimi sanojen valtakunnassa. Kirjailijalle vaikeneminen on kirjaimellista, kuvataiteilija voi vaieta visuaalisesti eli edelleen tuottaa jonkinlaista kiinnekohtaa vaikenemiseensa. Toisaalta eräs keskeinen analogia löytyy hitaudesta ja ennalta-arvaamattomuudesta. Hsiehn viimeisin performanssi kesti 13 vuotta. Performanssin tuloksena hän ilmoitti olevansa elossa. Elämä ja taide sulautuivat toisiinsa, eikä hän ole enää tehnyt teoksia.[27] Bartlebyn oireyhtymän tulkintakehyksestä katsottuna Hsieh antautui lopulta negatiiviselle impulssille, kuten Marcelon alaviitteisiinsä listaamat kirjailijat ja ei-kirjailijat. Negatiivinen impulssi lienee siis eräänlainen esteettinen versio työn negatiivisesta voimasta, mutta sen kapinallinen luonne ei kohdistu välittömästi kapitalistiseen tuotantokoneistoon tai tuottavaan työhön sinänsä. He, jotka tuntevat negatiivisen impulssin vetovoiman rakentavat pikemminkin uppiniskaista tarinaa toisin tekemisen käytännöistä erilaisten arkipäiväisten tai vähemmän arkipäiväisten eleiden kautta.

Filosofisessa mielessä kysymyksessä on negaation liike, jota etenkin Adorno edusti sinnikkäästi. Teoksessaan Negative Dialektik (1966) hän käy kiinni käsitteiden pettävyyteen ja mahdottomuuteen kuvata maailmaa pätevällä tai pysyvällä tavalla. Adornon negatiivinen dialektiikka on omalla erityisellä tavallaan identiteettikritiikkiä kaikenlaisia vastaavuusperiaatteita vastaan ja jo Marxin pohtiman ongelman jatkumoa: miten jokin objekti voi olla toisen vastine?[28] Jamesonin määrittely-yritys negatiivisesta dialektiikasta tulee kiinnostavan lähelle negatiivisen impulssin luomisvoimaa tuhoavaa energiaa. Jameson kutsuu negatiivista dialektiikkaa negaation liikkeeksi, joka ei voi koskaan saavuttaa synteesiä, ja negativiteetiksi joka lakkaamatta jäytää kaikkia saatavilla olevia positiviteetteja, kunnes sillä on enää vain oma tuhoava energia ajettavanaan.[29]

Tämän tuhoavan energian vallassa irrotin käteni neulasta ja langasta, ja tartuin kirjoituskoneeseen.

    Ostin luonnonvalkoisen syväpainopaperiarkin kooltaan 76 x 110 cm. Taittelin arkin nelinkertaisesti, ahdoin sen koneeseen ja aloin kirjoittaa ilman riviväliä. Rivivälin 1 saa Triumphilla vääntämällä säätövipua kaksi kertaa rivin lopussa. Väänsin vain kerran. Näin teksti tarttui ilman riviväliä kiinni aina edelliseen riviin. Kirjoitin tekstiä neljästä suunnasta, ylhäältä alas, alhaalta ylös, vasemmalta oikealle ja oikealta vasemmalle: eli kun olin päässyt taittelemani paperiosuuden loppuun, käänsin sen ylösalaisin ja kirjoitin jo kirjoitetun tekstin päälle. Käsittelin samalla tavalla kaikki pystysuorat ja vaakatasoiset suikaleet. Kirjoitin niin kauan, että paperi tummui ja teksti kadotti luettavuutensa. Paperi myös hapertui työprosessin aikana, siihen tuli reikiä ja repeämiä, joista tuli osa työn esteettistä ulkoasua. Paperi säilyi kuitenkin kokonaisena arkkina työn loppuun saakka.

    Kirjoitin Esteettinen teoria -teokseeni suomennetusta Esteettisestä teoriasta puuttuvan Paralipomena-jakson (n. 90 sivua) saksaksi alkuteoksesta Ästhetische Theorie. Tämän lisäksi paperille mahtui suomennettu Esteettinen teoria (550 sivua) lähes kokonaan. En voinut työskennellä nopeasti, sillä löytämäni kirjoituskone on melko jäykkä ja näppäimiä sai lyödä melko lujaa, että syntyi hyvää jälkeä. Sormet kipeytyivät ja välillä oli pidettävä taukoja. [--]

    Sitten jatkoin taas. Hiljaisuutta särki vain nakutus ja jokaisen rivin päätteeksi kilahtava kello: konkreettinen työn rytmi. [--] Laitoin kärsineen paperiarkin yläkulmiin paperiklipit, löin seinään kaksi naulaa ja nostin paperin seinälle. Istuin nojatuoliin. Katsoessani mustana väreilevää paperin pintaa ajattelin, että musta työ tarvitsee kaverin. Otin hyllystä Karl Marxin Pääoman ja käänsin kirjoituskoneen värikytkimen punaiselle.

    Kello kilisi asemapäällikön huoneessa. Miksi Esteettinen teoria ja Pääoma? Siksikö kun kirjoituskoneen värinauhassa on punaista ja mustaa? Marxin lailla Adorno puolusti romantiikassa ja saksalaisessa idealismissa kehitettyä ideaa taiteen aistillisuuden vapauttavasta voimasta.[31] Kun luin Esteettistä teoriaa ja Pääomaa, havaitsin, että niissä molemmissa emansipatorisen työn mahdollisuus vaikutti löytyvän taiteen ja estetiikan alueilta. Lisäksi värinauhan symboliarvot istuivat kirjojen eetokseen, sillä mikäpä olisi sopivampi väri Pääoman historiallisille seurauksille, kuin punainen ja Adornon negatiiviselle dialektiikalle ja ehdottomuudelle, kuin musta. (Kuvat 6 ja 7).

Adorno kirjoittaa Esteettisessä teoriassaan mustasta:

    Selviytyäkseen todellisuuden äärimmäisyydestä ja synkkyydestä täytyy taideteosten saattaa itsensä samanlaisiksi kuin todellisuus, elleivät ne halua myydä itseään pelkkänä lohdutuksena. Radikaali taide on nykyään synkkää, perusväriltään mustaa. Suuri osa nykyään tehtävästä taiteesta joutaa hylätyksi siksi, ettei se ota tätä vaatimusta huomioon, vaan iloitsee lapsenomaisesti esimerkiksi väreistä. Mustan ideaali on sisällöllisesti yksi abstraktion syvimmistä impulsseista. Musta Esteettinen teoria viitannee äkkiseltään Kasimir Malevitsin (1878–1935) mustaan neliöön, Ad Reinhardtin (1913–1967) mustiin maalauksiin ja näihin liittyvään intellektuaaliseen tinkimättömyyteen traditiona. Pääoman punaisuus viitannee taas – ilmiselvästikö? – kansainväliseen työväenliikkeeseen ja kommunismiin. Kirjan vaikeusasteen korkeudesta huolimatta sen vaikutus – tai pikemminkin siitä tehtyjen yleistysten ja yksinkertaistusten levinneisyys – on kiistaton.

Taidehistoriallisten viitteiden lisäksi konekirjoitetut teokseni viittaavat konkreettisesti teknologisen kehityksen ja työn muotojen epätasaisuuteen. Jamesonin mukaan modernisaation edetessä teknologisen edistyksen vyöry ei ollut tasaista, osa taloudesta oli arkaaista, kuten käsityöläisten killat, ja osa taas oli modernia ja futuristisempaa kuin tulevaisuus itse.[33] Hänen mukaansa modernissa taiteessa ammennettiin tästä epätasaisuudesta ja ylistettiin yksilöllisen tuotannon vanhoja muotoja. Esteettinen tuotanto tarjosi utooppisen vision kapitalismia inhimillisemmästä tuotannosta.

Nyt 2000-luvulla kirjoituskoneet ovat museoesineitä, jotka kenties ravitsevat nostalgianälkäisiä. Minulle kirjoituskone, jolla Esteettisen teorian ja Pääoman kirjoitin – tai ”maalasin” – on ensisijaisesti löytöesine. Työhuoneeni sijaitsee VR:n vanhalla tavara-asemalla. Työtilojani käytettiin ennen asemapäällikön huoneena ja tavaratoimistoina. Tilojen sisustus ja kalustus viestivät ajasta, jolloin kirjoituskone oli yleinen toimistotyökalu. Penkoessani rakennuksen vintille kannettuja romuläjiä löysin pölyttyneen 1950-luvun Triumph -kirjoituskoneen. Kirjoituskoneen värinauha oli paikallaan, mutta kone vaati hieman huoltoa. Katselin ja kallistelin konetta aikani, kunnes ajattelin, että näyttelyesineenä kone ei olisi kummoinen, vaikka onkin jykevä ja komea ilmestys: kiinnostavampaa saattaisi olla jos sillä voisi ”maalata”.

Vaikka ”maalasin” eli tein taiteellista työtä, tein samanaikaisesti varsin konkreettisesti heteronomista työtä, joka tuntui sormissa ja hartioissa. Idean työläys takasi sen, että työ tuntui alusta loppuun epämielekkäältä: kopioin tekstiä sanasta sanaan, kuten muinaiset kone- tai puhtaaksikirjoittajat konsanaan. Sekä lankatöiden että Esteettisen teorian ja Pääoman temporaalisuus on erottamaton osa niiden visuaalista ulkoasua ja tarinaa, vaikka en ilmoittanutkaan työhön tarvittavaa aikaa, kuten Sohva-näyttelyssä. Esteettisen teorian ja Pääoman naputtelu kesti noin vuoden, 2009 elokuusta 2010 elokuuhun. Tuon vuoden ajan toistin jo kertaalleen kirjoitettua tekstiä sanasta sanaan. En aikatauluttanut työtäni toimistotyökehikolla, mutta pyrin työskentelemään säännöllisesti, vaikka se väitöskirjan kirjoittamisen ja muun opiskelun ohella olikin melko haasteellista.

Taiteilijat, jotka tavalla tai toisella ruumiillistavat heteronomista työtä autonomisessa taidetyössään, luovat kriittisen suhteen uusliberalismin temporaalista logiikkaa kohtaan. Hsieh toteutti vuoden pituisen performanssin vuosina 1980–81 (One Year Performance 1980–1981). Hän asensi työläisen leimauslaitteen työhuoneelleen ja leimasi vuoden ajan kellokortteja tasatunnein. Lisäksi hän otti jokaisen leimauskerran jälkeen 16-millisellä filmikameralla kuvan itsestään seisomassa leimauslaitteen vieressä.[34] Jos ei mikään muu, niin ainakin Hsiehn performanssi kiteyttää tuottavan työn epäinhimillisen ja mielettömän aikakäsityksen.

Fiktiivisellä puolella heteronomisen työn vaara (tai negatiivinen impulssi) lienee mehukkaimmillaan Stanley Kubrikin (1928–1999) ohjaamassa elokuvassa Hohto (1980), jossa kirjailija Jack Torrance (Jack Nicholson) naputtelee samaa sananlaskua päivästä toiseen: ”All work and no play makes Jack a dull boy”[35], ja lopulta sekoaa. Tämä kohtaus kävi kieltämättä toisinaan mielessä, kun hakkasin Esteettistä teoriaa ja Pääomaa sanasta sanaan paperin pintaan. Heteronomisen toimistotyön lisäksi manuaalinen kirjoituskone ruumiillistaa kirjailijan autonomista luovaa työtä ja niitä lukuisia manifesteja, jotka kirjoitettiin kenties ensin käsin, mutta viimeistään painoa varten naputeltiin koneellisesti paperille.[36]

Manifesti edustaa lajityyppinä eräänlaista kiellon taidetta. Manifesteille on tyypillistä, että niissä ilmaistaan voimakasta tyytymättömyyttä perinteiseen ja vallitsevaan taiteeseen tai yhteiskuntaan. Tilalle pyritään oikeuttamaan kumouksellista uutta taidetta tai yhteiskuntamuotoa. Dadaistisen manifestin kirjoittajat ilmaisivat itseään juuri näin, he päästivät ilmoille kolminkertaisen ei-huudon ekspressionismia ja jämähtäneisyyttä vastaan. He päättivät manifestinsa ovelaan temppuun julistamalla manifestinsa vastustajat dadaisteiksi, koska jonkin vastustaminen teki määritelmällisesti dadaistin: ”Olla tätä manifestia vastaan, on olla dadaisti!” (Gegen dies Manifest sein, heisst Dadaist sein!)[37] Dadaistien tuli tietysti vastustaa myös määritelmiä.

Interventionistinen manifesti alkaa sanoilla: ”Taiteen kuolemaan johtava kehitys on edennyt liian pitkälle, jotta sitä voisi pysäyttää vain perinteisin keinoin tuottamalla kuvia, esityksiä, galleria- ja museonäyttelyitä tms. Näiden toimintamuotojen rinnalle tarvitaan radikaalia instituutiokritiikkiä. Eräs radikaali instituutiokritiikin muoto on interventio, jolla taiteilijat voivat vaikuttaa käytännössä vailla mitään rajoja.”[38]

Näissä alkusanoissa rinnastan taiteen kuoleman perinteiseen ja vallitsevaan instituutiotaiteeseen, mutta en esitä sen kumoamista. Esitän vaatimuksen vahvistaa interventiota perinteisen ja vallitsevan taiteen kyseenalaistajana tämän perinteisen ja vallitsevan taiteen rinnalla. Esitän manifestien paradoksaaliselle hengelle uskollisena taiteen kumoamista taiteen kuolemaan johtavan kehityksen pysäyttäjänä. Modernin estetiikassa ja taiteen filosofiassa on ajateltu pääasiassa toisin: taide pysyy elossa, kun kauneudelle ja taiteilijan ilmaisuvapaudelle annetaan etusija; taide kuolee kun se sulautuu osaksi elämää, kuten arkea tai poliittista toimintaa.[39] Tässä merkityksessä taiteen ja teknologis-tieteellisten prosessien sulautuminen toisiinsa edustaisi myös taiteen kuolemaan johtavaa kehitystä.

Millä tavalla taiteen ja teknologis-tieteellisten prosessien yhteensulautuminen veisi kohti taiteen kuolemaa? Robertsin mukaan ei millään lailla: teknologis-tieteellisistä prosesseista on vain tullut nykymaailmaa hallitsevia, keinoja muiden joukossa. Taiteilijoiden ja tiedeväen yhteistyöhankkeet ovat lisääntyneet. Nykytaiteeseen liitetyistä tekniikoista ja strategioista, kuten valokuvauksesta, haastatteluista ja suorasta kommunikaatiosta on tullut yhteiskunnallisten liikkeiden ja sosiaalisen median perusvälineistöä.[40] Taiteilijat myös työskentelevät yhä enemmän tieteidenvälisesti ympäristötieteilijöiden, ohjelmoijien, insinöörien ja aktivistien kanssa. Äärimmillään taiteen nimissä luodaan taiteellisesti näkymättömiä sosiaalisia käytäntöjä: tanskalainen taiteilijaryhmä Superflex rakensi vesipumpun afrikkalaiseen kylään. Robertsin mukaan vesipumpputeos taiteellisessa näkymättömyydessään on välinpitämätön tuottamaan ja ylläpitämään taideyleisöä.[41] Tämäntyyppisessä toiminnassa pyritään välttämään taideinstituution legitimaatiota, vaikka se ei todellisuudessa olekaan mahdollista. Samalla luodaan paradoksaalista ”matalaa taiteellista näkyvyyttä”[42], joka ei myöskään ole aivan uskottavaa, vaan eräänlaista leikkiä mahdottomuudella.

Roberts kutsuu anti-visualisoinniksi sitä, mikä tapahtuu muodon tasolla taiteelle, kun taiteellinen tekniikka ja immateriaalinen työ sulautuvat henkiseksi työksi. Taide hajoaa ei-taiteellisten älyllisten taitojen ja kykyjen kokoelmaksi. Tämä ei kuitenkaan tarkoita sitä, että tällaiset taiteilijat eivät olisi enää kiinnostuneita kuvien, representaatioiden tai symbolien parissa työskentelemisestä. Kuvat eivät vain ole toiminnan keskiössä. Taiteelliset taidot irrotetaan radikaalisti sodanjälkeisen uusavantgarden jäljellä olevasta kuvallisuudesta palvelemaan tutkimuspohjaisia yhteistyöprojekteja, jotka eivät ole missään ensisijaisessa mielessä puolustettavissa tai selitettävissä taiteeksi. Tämä tarkoittaa, että taiteelliset tekniikat ja yleiset sosiaaliset taidot sulautuvat ei-taiteellisiin käytäntöihin.

Robertsin määrittelemissä anti-visualisoivissa prosesseissa toiminnan suola vaikuttaa olevan se, kuinka hyvin taide kyetään toiminnasta häivyttämään siitä huolimatta, että toimijat ovat tunnettuja nykytaiteilijoita. Vaikka en liitä teoksiani välittömästi tällaisiin tyyliseikkoihin tai käytäntöihin, taideproduktioni loppuvaiheessa mainittu anti-visualisointi alkoi tuntua houkuttelevalta lähestymistavalta. Siinä missä taideproduktioni ensimmäinen osa oli sosiaalinen – ja varsin visuaalisesti rakennettu – tapahtuma, jossa ihmisten kohtaaminen ja keskustelut galleriatilassa muodostuivat toiminnan kantavaksi voimaksi, taideproduktioni kolmas osa oli yhden taiteilijan interventio ”matalan taiteellisen näkyvyyden” hengessä. A5-kokoinen manifesti ja sen nettiversiot muodostivat aktin näkyvän osan, postin kuljettama interventio ei varsinaisesti näkynyt missään: se tapahtui. Näkymättömyydellään manifestini teki näkyväksi niiden ei-taiteellisten toimijoiden (postinlajittelijat ja -kantajat, painajat ja taideinstituutioiden henkilökunnan) työn, joka mahdollisti eleeni saattamisen loppuun. Näkymättömyydellään manifesti teki näkyväksi myös toimijat (kulttuuritoimittajat, taideyhdistysväki, taideinstituutioiden henkilökunta: amanuenssit, intendentit, tutkijat, museolehtorit, museonjohtajat, virastomestarit jne.), jotka ylläpitävät ja mahdollistavat taidetta ja taiteilijuutta yhteiskunnassa.

Manifestini edustaa instituutiota readymadena. Se tapahtui instituutiossa ja instituution kokonaisuus muodosti sen tilan, jossa teos toteutui. Kun joku jossakin avasi kirjekuoren ja otti käteensä manifestini, teokseni tuli valmiiksi. Tätä en mitenkään voinut olla itse todistamassa, joten työn valmistuminen jäänee oletuksen varaan. Kirjoitin manifestini tietoisena siitä, että myös itse edustan taideinstituutiota institutionaalisena taiteilijana. Instituutio readymadena edellyttää institutionalisoitunutta taiteilijuutta tai ainakin instituution toimintaperiaatteiden tuntemusta. Työ siis tekijäänsä kiittää, mutta melko suurella varauksella. Kuvataiteilijan perspektiivistä tunnen houkutusta tulkita vanhan suomalaisen sananlaskun ”työn” tekijälleen tyydytystä tuottavana mielekkäänä työnä. Mikä tahansa työ kun ei kiitä tekijäänsä. Kasvumaniaa sairastavat poliitikot puhuvat kannustimista ja jauhavat kansalaisille kuinka uusia työpaikkoja on luotava ja kuinka kaikki työ on arvokasta. Kuka puhuisi työn mielekkyydestä?

Oman taiteellisen työskentelyni kautta olen kokenut, kuinka negaatio – tai käsityöläisasenne – ylläpitää varauksellista ja kriittistä etäisyyttä hätiköityihin myöntymisiin sille tai tälle intressisidonnaiselle agendalle. Negatiiviselle dialektiikalle vastakkainen asenne eli kyseenalaistamaton myöntyminen taiteella kantaa ottamiseen näkee kaltaiseni vetäytymisen suorista kannanotoista vastuuntunnottomana tai eskapistisena. Negatiivisen dialektiikan näkökulmasta jonkin määritteleminen vastuuntunnottomaksi tai eskapistiseksi edellyttää jo muodostuneita periaatteita ja siksi täysin mahdotonta ja perusteetonta olemassaolon tapaa. Miten tämän voi sitten todeta? Eikö tämäkin edellytä jonkinlaista arvopohjaa, josta käsin kommentti syntyy? Osittain kyllä, mutta negatiivinen dialektiikka saa elinvoimansa ristiriidoista ja paradokseista ja niiden sovittamattomuudesta. Se ei koskaan muodostu periaatteeksi, koska silloin se kadottaa luonteensa ja muuttuu joksikin muuksi. Negatiivisen dialektiikan ”periaate” on aina väliaikainen, altis muutoksille ja tulemisen tilassa. Näin negatiivinen dialektiikka kytkeytyy utopian käsitteeseen: utopia ei ole koskaan sellaisenaan toteutettavissa vaan konkretisoituu vallitsevia myönnytyksiä ja positiviteetteja vastaan suuntautuvaksi liikkeeksi. Tämän vuoksi kriittinen perspektiivi ei katoa liittyipä negatiivinen dialektiikka sitten taiteelliseen työhön tai muuhun olemassaolon tapaan.

Erityisesti valokuvataiteessa on viimeisen kymmenen vuoden aikana näkynyt runsaasti teoksia, jotka ulkoisesti näyttävät toistavan tai lainailevan romantiikan ajan kuvataiteen tunnuspiirteitä ilmeisimpänä usvainen maisemanäkymä. Niin ikään viimeisen kymmenen vuoden ajan minimalismin perinteestä ammentavassa installaatiotaiteessa on huomattavan paljon esimerkkejä, joissa vesihöyryllä näkyväksi ja esimerkiksi tuulen vireellä tuntuvaksi tulevaa ilmaa käytetään teosten yksinomaisena elementtinä. Artikkelissa pohditaan mitä ilman kuvaaminen on merkinnyt eri aikojen taiteessa ja taidehistoriassa, ja miten nämä nykyiset kuvataiteen ilmiöt joiltakin osin toistavat varhaisemman taiteen ilmalle kuvassa annettuja tehtäviä ja toisaalta taas eroavat niistä radikaalisti. Lisäksi artikkelissa tarjotaan joitakin mahdollisia tulkintoja nykytaiteen ilman kuviin. Vieraillessani Rovaniemen uudessa Kulttuuritalo Korundissa ja tutustuessani esillä olleeseen ensimmäiseen Wihurin kokoelmien näyttelyyn, huomioni kiinnittyi Axel Antaksen yksinäiseen valokuvaan. Teos oli helppo liittää Antaksen tuotantoon, mutta se myös poikkesi hänelle tunnusomaiseksi muodostuneesta kuvastosta. Tuttua oli sumuinen maisema-aihe, yksi muunnelma Caspar David Friedrichin parafraseeraamisesta. Outoa oli kuvan visuaalinen niukkuus, lähes ei-esittävyys ja ihmisen poissaolo. Erilaiset ”ihminen yksin avarassa pilvien täyttämässä maisemassa” aiheiset kuvat ovat tulleet Antaksen tavaramerkiksi. Usein näihin kuviin liittyy metsästä tupruava pilvi tai sumu, joka on ikään kuin imaissut henkilön sisäänsä. Kun näitä kuvia näkee useita peräkkäin, niissä on jotain puuduttavaa, jonka Alaston kriitikko eli Otso Kantokorpi kiteyttää eräässä kritiikissään osuvasti turhaksi ja epäkiinnostavaksi toistoksi: ”Axel Antas (s.1976) oli laittanut näyttelyssään Obstructed Views / Geometry of Place (5.–28.11.2010) esille valokuvia ja super-8 installaation, mutta kun näin jo varmaan 753. teoksen, joka on ikään kuin Caspar David Friedrich (1774–1840) -parafraasi, olin saada kohtauksen.”[1]

Wihurin kokoelmissa oleva teos Whiteout (Fence) (2005), joka on osa samannimistä valokuvasarjaa, poikkeaa näistä Rückenfigur-variaatioista merkittävästi ja herättää monia kiinnostavia kysymyksiä. (Kuva 1). Kuva ei lähde liikkeelle kuvan sisäisestä katsojasta. Katsojasta tämäkin on kuitenkin sikäli kiinnostunut, että kuvan pääasiallinen tehtävä näyttää olevan häiritä koko katsomistapahtumaa. Kuva kiinnittää katsojan huomion aivan kuvan pintaan, joka on valkoisen sumun tai maitomaisen verhon peittämä. Vaikka kuvan valkoisen harson takaa erottaa avaran maiseman, on maiseman katsomisesta ja näkemisestä tehty hankalaa, melkein mahdotonta. Ikään kuin ilma kuvan etualalla olisi tukkoista, häiritsisi katsetta, tai sitten niin, että valokuvan päälle olisi jälkeenpäin valkoinen läpikuultava pinta. Tämä katsetta häiritsevä sumuinen vaikutelma on saatu aikaan pitkällä valotusajalla, joka on haalistanut värikuvaa siten, että jäljelle on jäänyt pelkkää puhdasta valoisuutta. Puhdas valoisuus, tai sakea valkoisuus aiheuttaa Alistair Robinsonin mielestä Antaksen kuvissa herpaannuttavan tunteen siitä, että kohtaamamme tai näkemämme jää jollain lailla ymmärryksemme tai tajuntamme tuolle puolen.[2]

Valoisuus tai valkoisuus – sillä valkoisena tuo valo näyttäytyy – mahdollistaa kaksi tulkintaa. Yhtäältä kuvan päälle levittäytyä valkoisuus viittaa abstraktiin taiteeseen ja pinnan ja kuvatilan väliseen problematiikkaan. Toisaalta se on mahdollista nähdä maiseman ja täten myös kuvailluusion osana. Tällöin se näyttäisi merkitsevän sakeaa ilmaa. Oli valkoisuudessa kyse sitten materiaalisen kuvan ominaisuudesta taikka kuva-aiheeseen liittyvästä sumuisesta säästä, tuo verho herättää kysymyksiä näkemisen luonteesta. Näkeminen on mahdollista valon ansiosta ja valon havaitsemista voisi kutsua esinäkemiseksi sillä se edeltää ja tekee mahdolliseksi objektien näkemisen.[3] On kuitenkin niin, että vain harvoin tiedostavamme näkevämme valoa sillä sen sijaan, että näkisimme valoa, näemme valossa. Olemme näin ollen itse osana tuota näkemisen tapahtumaa, emme sen etäisiä tarkkailijoita.[4]

Antaksen teos Whiteout (Fence) vuodelta 2005 tarttuu kiinnostavalla tavalla juuri siihen perustavaan osaan näkemistä, jota emme useimmiten näe tai havaitse. (Kuva 1). James Gibsonin (1904–1979) ympäristön havaitsemisen kolmiosaisessa ekologiassa (1979) tätä näkymätöntä liikkumisen ja havaitsemisen mahdollistavaa ilmaa kutsutaan mediumiksi. Painovoimalle altis substantiaalinen ympäristö taas vastaavasti hylkii liikkumisen ja havaitsemisen tuottavia ominaisuuksia mutta tekee mahdolliseksi ympäristöön tukeutumisen, kuten maan päällä seisomisen. Mediumin ja substanssin yhtymäkohtia Gibson kutsuu pinnoiksi. Ne ottavat säteilyn vastaan ja heijastavat valoa. Kosteus imeytyy pintoihin ja ilmassa olevan kosteuden höyrystyminen ja hajoaminen tulee näkyväksi pintojen ansiosta. Pinnat ovat myös niitä, joita ruumiit koskettavat.[5]

Tämä Gibsonin, ja sittemmin antropologi Tim Ingoldin uudelleen esiin nostama ajatus vastaa kiinnostavalla tavalla englantilaisen maisemamaalari John Constablen (1776–1837) 1820-luvun alussa tekemää havaintoa. Koska taivas on valon lähde luonnossa, se hallitsee Constablen mukaan koko maisemaa.[6] Maisemataiteessa taivaan tehtävä mediumina on helpompi huomata. Ilma toimii katsojan ja aiheen, ja siinä esitettyjen objektien välittäjänä. Tanskalainen taidehistorioitsija Jacob Wamberg esittääkin, että taivas ja ilma ovat tärkeitä modernin visuaalisen prosessien osia. Hän viittaa Platonin huomautukseen, jonka mukaan “etäisyydellä on taipumus hämärtää lähes jokaisen näkökyky”. Wamberg antaa Platonin kommentille kaksi vaihtoehtoista tulkintaa. Se voidaan lukea joko niin, että maailman sumu tulee katseen eteen tai vaihtoehtoisesti siten, että etäisyys sumentaa itse näkökyvyn.[7]

Antaksen Whiteout (Fence) tekee Wambergin argumentin näkyväksi. Kuvassa näyttää olevan kaksi tasoa päällekkäin. Syvätaso kuvaa avaraa maisemaa, ja sen päällä on tuo valkoinen läpikuultava taso tai sakea sumu, joka häiritsee maiseman näkemistä ja vetää katsojan huomion aivan kuvan etualalle ja pintaan. Whiteout (Fence) houkuttelee katseen hakeutumaan vuoroin syvälle maisemaan ja taas palaamaan sumuiseen, maitomaiseen kuvatasoon.

Olisi mahdollista nimetä lukuisia viimeaikaisia kuvataiteen teoksia, joissa esitetään eri tavoin sumuisia ja epätarkkoja maisemia. Näiden nykytaiteen sumuisten maisemakuvien ehdoton pioneeri on saksalainen Gerhard Richter (s. 1932), joka teki ensimmäisen epätarkan maisemamaalauksensa jo 1960-luvun lopulla (Korsica, 1968; Seascape, 1969). Hän kuvasi maisemanäkymää, joka avautui kohti laajaa horisonttia. Hienonhienoisen värivaihtelun avulla Richter sai aikaan läpikuultavan verhomaisen elementin etäisen maiseman eteen. Tämä verhomainen elementti etäännytti katsojan kuvattavasta maisemasta, aivan kuten Antaksen kuvan maitomainen verho. Vaikka Richterin työskentelymetodit ja prosessit ovat äärimmäisen sofistikoituneita ja monimutkaisia, hänen sumuiset maisemakuvansa tulkitaan usein ylevän retoriikan kautta, ja ne nähdään saksalaisen maisemaromantiikan jatkona.[8] Tämä johtuu osittain myös siitä, että Richter on itse ilmaissut kiinnostuksensa romantiikkaan ja Caspar David Friedrichin maalauksia kohtaan.

On kuitenkin huomattava, että näiden kahden taiteilijan maisemamaalaukset sisältävät myös merkittäviä eroja. Taidehistorioitsija Dietmar Elger väittää, että Richterin halu käyttää mekaanisia reproduktiovälineitä (paitsi itse ottamiaan valokuvia myös lehtikuvia, arkistokuvia, peilejä ja elokuvaa) erottaa hänet Friedrichin häiriintymättömästä luontonäkemyksestä. Richter taas on tehnyt kuvien välittymisestä ja ketjuuntumisesta taiteensa aiheen. Täten Richterin maisemamaalaukset, joiden aiheena on ympäristön tunnelma ja atmosfääri, tarjoavat katsojalle mahdollisuuden nähdä maisema, mutta samalla maalaukset tekevät mahdottomaksi nähdä kuvan kohteena olevaa näkymää ikään kuin suoraan tai läpinäkyvästi.[9]

Edellä esitetystä syystä johtuen en yhdistä Antaksen Whiteout (Fence) teosta Romantiikan jäljittelyyn tai kommentoimiseen vaan näen teoksen käsitetaiteena. Teoksessa puretaan itsestään selvää katseen ja kuvan välistä suhdetta ja pikemminkin työstetään samanaikaisesti erilaisia (valo)kuvan ominaisuuksia sekä kuvan suhdetta kohteeseensa eli tässä tapauksessa ympäristöön.

Antaksen teoksen ympäristösuhdetta ei tule ymmärtää perinteisenä maisemasuhteena, mitä  se toki myös sivuaa. Haluaisin tässä yhteydessä kuitenkin ympäristön tai maiseman sijaan keskittää huomion mediumiin ja tarkentaa sitä kuplan, kehän, piirin tai kuvun käsitteillä[10] ja seurata tässä saksalaisen filosofin Peter Sloterdijkin sfäärologiaa. Sloterdijk toteaa eräässä haastattelussa, että ”sijoittamalla kuplan kuvan pohdintojeni keskiöön, toivon korostavani vakavaa pyrkimystäni muuttaa substanssifetisismiä ja metafyysistä individualismia. Tämä tarkoittaa kaiken aloittamista siitä, mikä on haurainta ja haavoittuvinta, ja mikä on meidän yhteistä. Eli aloittamista hengitettävimmästä tilasta, ohuesti muuratusta rakenteesta, joka hauraan muotonsa ja läpinäkyvyytensä vuoksi antaa jo ymmärtää, että meitä ei kannata perustan varmuus ja vielä vähemmän kiinteä tai muu kivikova alusta, olimme sitten sisällä tai ulkona.”[11]

Sloterdijk haluaa kääntää huomiomme ilmaan, joka on lähes näkymätöntä ja melkein havaitsematonta, mutta mistä kaikki elävät olennot ovat riippuvaisia ja mihin olemme jatkuvasti yhteydessä. Ilma näyttää olevan hänelle myös länsimaisen ajattelun unohdettu elementti, mitä on korostanut Sloterdijkiä hieman aiemmin myös ranskalainen filosofi Luce Irigaray. Moni Kasselin Documenta 13 näyttelyn (2012) katsojista kohtasi Documentan päänäyttämön, Fridericianumin museon ala-aulassa kummallisen ilmiön. Palatsin näyttelytilojen arvokkaimmat huoneet olivat lähestulkoon tyhjiä. Koska tiloihin oli kuitenkin merkitty teoksia, katsojat kulkivat niissä uteliaana. Aina välillä normaalia ilmastolaitetta hiukan tuntuvampi tuulahdus kiinnitti katsojan huomion ja kuljetti häntä tilasta toiseen. Englantilaisen Ryan Ganderin teos I Need Some Meaning I Can Memorise (The Invisible Pull) (2012) liittyi Documentan kahteen läpikulkevaan teemaan, eli näkymättömien toimijoiden ja vaikuttajien näkyväksi tekemiseen taiteen avulla sekä toisaalta taiteen ja ei-taiteen välisen rajan problematiikkaan.

Jälkimmäinen näistä kahdesta teemasta polveutuu 1970-luvun taiteesta, jolloin taiteilijat kehittivät tapoja ylittää taiteen ja elämän välinen kuilu.[13] Ganderin teos tarjoaa raikkaan ja päivitetyn näkökulman tähän keskusteluun. Ensinnäkin tuulahdus museossa ei ollut elämää sellaisenaan, pelkän bioksen eli biologisen elämän muodossa. Tuulenvire on toki luonnonilmiö mutta taidenäyttelyn kontekstissa tuo tuuli oli kaikkea muuta kuin luonnollinen. Päinvastoin se oli teknologisesti tuotettu ja pitkän suunnitteluprosessin tulos. Edelleen teos oli yhteydessä taiteen ulkopuoliseen elämään siinä mielessä, että se muistutti ilmastointia, joka kuumana kesäpäivän on läsnä ja kouriintuntuvasti havaittavissa useissa julkisissa ja yksityisissäkin tiloissa. Tästä Ganderin teoksessa ei kuitenkaan ollut kyse vaan installaatiosta, joka häiritsi luonnollisen ja keinotekoisen sekä taiteen ja ei-taiteen välistä rajaa.

Ganderin teosta oli vaikea esittää, sillä se ei ollut näkyvä. Sen havaitseminen oli mahdollista ainoastaan omien tai kanssakatsojien hiusten ja vaatteiden liikkeitä seuraamalla. Muutoin teoksen saattoi tuntea ainoastaan tuulahduksena iholla.

Oivallettuaan tuulenvireen teokseksi, näyttelyn katsojat alkoivat etsiä sen lähdettä siinä onnistumatta. Koska kuitenkin oli selvää, että tuulella oli ulkopuolinen syy, jonka aiheuttaja ei kuitenkaan paljastanut, ilmavirrasta tuli Ganderin teoksessa eräänlainen fantasia tai teknologinen mysteeri, joka tullakseen koetuksi vaatii katsojan paikallaoloa, eräänlaista teoksen valtapiiriin asettumista.

Ganderin installaation valtapiiri käsitti Kasselin Fridericianumin museon ilmatilan ja täten teos osoitti ilmaan, joka mahdollistaa jaetut kokemukset. Samalla se siirsi tehokkaasti katsojan huomion sekä substantiaalisesta maailmasta objekteineen että materiaalisista pinnoista välittävään mediumiin.

Ilma ja sää eivät tietenkään ole uusia aiheita kuvataiteessa, ja Ryan Ganderinkin teos herättää monia taidehistoriallisia assosiaatioita. Tuuli tai viima on ollut kuvataiteen esityksissä mukana ainakin varhaisrenessanssista alkaen.[14] Sitä ei kuitenkaan “nähty” ennen kuin Aby Warburg (1866–1929) teki siitä taidehistoriallisen aiheen 1890-luvulla. Warburg uudesti synnytti tapamme nähdä Renessanssin taidetta, muun muassa sijoittaessaan “ruumiilliset liikkeet ja affektien siirrot havaintojemme keskiöön”.[15] Yksi näistä Warburgin omaperäisistä pohdinnoista koski ruumiiden sulavuuden näkyväksi tekevän tuulen ja ilman merkitystä Renessanssin taiteessa. 1400-luvun maalauksissa “draperiat ovat tuulessa ja tuuli on draperioissa, hiuksissa ja joka puolella ruumista”[16]. Warburg sai meidät näkemään, että tuuli ei ainoastaan kulje asioiden yli vaan koskettaa asioita siten, että ne muuttavat muotoa.

Vuonna 1893 tutkielmassaan Botticellista Warburg pyrki luomaan ilmaisun tuulelle, ja haki apua runoilijoilta ja taiteilijoilta. Hän alkoi puhua tuulesta ”mielikuvituksellisena henkäyksenä” ja kuvan ulkopuolelta tulevana syynä tai voimana, jonka lähdettä ei voitu näyttää. Tuulella oli mahtia antaa kuville muotoja, jotka liikuttivat katsojia, eli tuuli oli niin kutsuttu Pathosformel.[17] Tuuli sai täten funktionaalisen merkityksen: se heiluttaa, ravistelee ja koskettaa ja muuttaa jopa asioiden tilaa.[18]

Renessanssin taiteessa ilmaa ei käsitelty luonnollisena aineena, jota jokainen hengittää, ja joka on välttämätöntä elämälle vaan pikemminkin yksilöllisenä tyylinä, fantasiana tai henkenä (spirit) (Anima). Tämä tulkinta viittaa sisäisen ja ulkoisen tunnelman vastaavuuteen, tai kiivauteen (temper), joka kulminoituu sään ja mielentilan välisessä yhteydessä. Ajatus ulkoisen ja sisäisen välisestä vastaavuudesta säilyi pitkään ja vielä 1800-luvun alussa Carl Gustav Carus (1789–1869) määritteli maisemataiteen tärkeimmäksi tehtäväksi tietynlaisen tunnelman tai mielialan kuvaamisen luonnossa ilmenevän vastaavan mielialan tai tunnelman kautta.[19] Ilma saattoi myös viitata atmosfääriin paikan “hengen” merkityksessä. Täten Giorgio Vasari (1511–1574) saattoi attribuoida firenzeläisen taiteen ja taiteilijoiden menestyksen sopivan “ilman” vaikutukseksi maalareiden henkeen (spirit).[20]

Vaikka Renessanssin Firenzessä tuuli määriteltiin “kuvan ulkopuoliseksi syyksi”[21], sitä ei mielletty taiteen ulkopuolisen elämän olennaiseksi osaksi.[22] Silti väitän, että ilman ymmärtämisessä Renessanssin ja nykytaiteen välillä on tiettyjä yhteisiä tekijöitä. Ilmalla on esimerkiksi valtaa näkyvien asioiden ylitse. Varhaisenrenessanssin taiteessa ilma paljasti alastomuuden, liikkeen sekä ruumiiden intiimiyden. Ryan Ganderin installaatiossa ilmavirta taas sai katsojat kiinnittämään huomion kanssakatsojiin siten, että teos synnytti aika ajoin äkillisen yhteisön Fridericianumin näyttelysaleihin. Tuulenhenkäys vaikutti katsojiin ja heidän keskinäisiin suhteisiinsa.

Tässä mielessä Romantiikan taide ei yksin ole kuvannut ilman tai taivaan elementtejä. Esimerkkejä voidaan hakea myös barokin tai keskiajan taiteesta. Näiden kohdalla ilmalla ja sen visuaalisilla merkeillä, kuten pilvillä, on kuitenkin ollut joko symbolisia tai allegorisia tehtäviä ja taivaan elementeillä on kuvattu tunteita tai mielentiloja, jotka tulevat vain vaivoin näkyviksi: rakkautta, uskonnollisia eli taivaallisia kokemuksia.[23]

Ilma on myös häirinnyt eheää kuvallista kokemusta, kuten tiedämme Renessanssin perspektiiviopeista. Hubert Damisch on osoittanut[24] että pilvet eivät mahtuneet Brunelleschin ensimmäiseen Firenzen kastekappelista, ja sen ympäristöstä tehtyyn perspektiivikuvaan. Brunelleschi ei edes yrittänyt kuvata taivasta vaan pyrki ainoastaan näyttämään sen. Sopiakseen perspektiiviin asioiden täytyy siis varata tiettyä paikkaa ja niillä täytyy olla selvät rajat, jotka voidaan merkitä ääriviivoilla eli tavallaan niillä täytyy olla Gibsonin jäsennyksen mukaisesti pintoja. Taivaalla ja pilvillä ei näitä ominaisuuksia kuitenkaan ole. Gibsonin edellä kuvatussa mallissa pilvet ovat jotain mediumin ja pinnan väliltä, minkä vuoksi ne paljastavat perspektiivikoodin rajoituksia.[25]

Haluan esittää väitteen, että nykytaiteessa on ollut viime vuosina käynnissä eräänlainen painovoimaa vastustava pyrkimys. Ilmaa tähdentävän taiteen kohdalla ei tokikaan ole kyse todellisesta painovoimasta luopumisesta vaan maan vetovoiman hallitseman piirin kritiikistä ja halusta keskittää huomio siihen, joka ei keräänny substantiaaliseksi, ja jolla täten ei ole kiinteää massaa ja jonka painokin heikentyy, kun se liikkuu etäämmäksi maan vetovoiman piiristä. Päästäkseen painovoimasta tyystin täytyisi tarkastelu siirtää ilmakehän ulkopuolelle eli avaruustaiteeseen. Tähän eivät nyt käsiteltävät teokset kuitenkaan tähtää.

Argumenttiani painovoiman tuolle puolen pyrkivästä taiteesta voidaan lähestyä myös taidehistoriallisen aineiston kautta, kuten edellä olen tehnyt. Tällöin näyttää, että ilma ja taivaan ilmiöiden kuvaaminen vapauttaa kuvataiteen perspektiivin laeista ja vähentää kuvassa esiintyvien hahmojen painovoimaa. Georges Didi-Huberman näkee Botticelli’n Keväässä (Primavera) muodon ja intensiteetin yhdistyvän sulottaren eleissä ja ilman (aere) hienoisessa kohoamisessa. Jähmettyneinä liikkumattomuuden ja liikkeen väliseen olotilaan sulottarista tuli yhtäkkiä “fantasmaattisia varjoja” (ombra phantasmatica). Tanssijat pääsivät eroon painosta ja maallisesta olotilasta.[26]

Toisaalta aihetta voidaan lähestyä myös nykytaiteen historiaa tarkastelemalla. Tällöin huomio kiinnittyy erityisesti minimalistisen kuvanveiston traditiossa tapahtuneeseen muutoksen 1960-luvulta 2000-luvulle siirryttäessä. 1960- ja -70 -lukujen raskaasta maa-aineesta ja maan vetovoimaa korostavista minimalistisista maateoksista (hyvinä esimerkkeinä Michael Heizer: North, Nevada, 1967; North, East, South, West, 1967; Displaces, Replaced Mass, 1977;  Five Conical Displacements, 1969; Double Negative 1969; Claes Olderburg, The Hole, 1967; Robert Smithson: Partially Buried Woodshed, 1970) on siirrytty silmiinpistävästi minimalistisiin installaatioihin, joiden ainoana esille asetettuna aineena on vesihöyrynä näkyväksi tuleva ilma. Vaikka ilma ei toki ole maan pinnan läheisyydessä päässyt eroon painovoimasta, on se kuitenkin tiheydeltään sellaista, että se kohoaa maan pinnan yläpuolelle ja osoittaa tantereeseen sidotulle katsojalle suuntaa kohti keveyttä, ilmavuutta ja taivasta, suuntaa jossa maan vetovoima alkaa hellittää.

Ranskalainen filosofi Maurice Merleau-Ponty (1908–1961) tekee artikkelissaan Epäsuora kieli ja hiljaisuuden äänet kiinnostavan huomion painovoiman ja perspektiivin lakien yhteen kietoutumisen havaitsemista koskevan huomion. Vaikka perspektiivi ei suoranaisesti johda meitä Merleau-Pontyn mukaan harhaan, se kuitenkin asemoi maailman oudosti paikalleen, sulkee ulos monia arvoituksia, ja tarjoaa vain rajallisen ja rajoitetun näkökulman maailmaan. Merleau-Ponty korostaa perspektiivin olevan “spontaanin näkemisen yksi mahdollinen tulkinta”, joka perustuu perspektiivin lakeihin. Merleau-Ponty kuitenkin ajattelee, että havaittu maailma ei milloinkaan kuulu minkään lakien piiriin.[27] Havainnollistaakseen väitettään, Merleau-Ponty ottaa esimerkin taivaalla näkyvästä kuusta, jonka kokoa on mahdotonta laskea tietyn kertoimen avulla, joka olisi suhteessa kädessäni olevaan kolikkoon. Hänen mukaansa kuu ja muut painovoimasta osittain vapautuneet taivaankappaleet; aurinko, tähdet, ja pilvet ovat niin kutsuttuja “ääriolentoja”, jotka eivät kuulu projektiivisen porrastuksen piiriin, kuten tässä huoneessa tai maan pinnalla olevat oliot.[28] Yksi tapa vapautua lineaarisen perspektiivin havaintojamme ohjaavasta asemasta on kiinnittää huomio asioihin, jotka eivät ole sidoksissa maahan, vaan jotka ovat ilmassa, atmosfäärissä tai taivaalla. On oikeastaan outoa, jos tämän päivän ”subliimeja” tai niiltä näyttäviä kuvia liitetään yksinkertaisesti ja välttämättä romantiikkaan. Myös subliimi täytyy nähdä historiallisesti ja sen aiheuttamat muodot, asiat ja ilmiöt ovat eri aikoina olleet varsin erilaisia. Kulttuurihistorioitsija David Nye on kartoittanut “teknologista subliimia”[29], joka tuli korvaamaan luonnollista subliimia 1800-luvun kuluessa. Theodor W. Adorno (1903–1969) taas näki 1960-luvulla, että luonnollinen subliimi on vain ohimenevä vaihe eurooppalaisessa esteettisessä ajattelussa.[30] Fredric Jameson ehdotti 1980-luvulla, että luonnon subliimi on korvattava “toisen luonnon” subliimilla, eli niin sanotuilla luonnollistetuilla mutta ihmisen tekemillä ympäristöillä.[31]

Nykyisenä ympäristöhuolen aikakautena, jonka voi sanoa alkaneen 1900-luvun lopulla, luonto on tullut uudelleen esiin ihmisen kontrollin ja hallinnan ulottumattomana voimana. Ajatellaan vaikka Sandy-myrskyä tai kesällä 2013 Keski-Euroopassa koettuja tulvia. Nykytilanteessa on osuvaa puhua ’kolmannesta luonnosta’, joka ei ole kokonaan kulttuurista eikä liiemmälti kokonaan kulttuurin ulkopuolista vaan molemmista koostuva hybridi.[32]

Englantilainen visuaalisen kulttuurin ja taiteen tutkija Luke White näkee muun muassa Damien Hirstin The Physical Impossibility of Death in the Mind of Someone Living -teoksen (1999) edustavan tällaista kammottavaa teknologista luontoa, ja nykypäivän ylevää. Tämän artikkelin aiheen kannalta paljon osuvamman kolmannen eli hybridin luonnon esimerkin kohtaamme tanskalais-islantilaisen taiteilijan Olafur Eliasson teoksissa, joista varsin monet käsittelevät luonnon ja kulttuurin yhteen liitoksia ja käyttävät erilaisten luonnonilmiöiden tuottamiseen monimutkaista teknologiaa. Erityisesti Eliassonin laajoissa, usein museoiden sisätiloihin tai pihapiiriin toteutetuissa sääinstallaatioissa, tulee niinikään esille toinen nykytaiteen teosten empirismin tai ’pinnallisuuden’ muoto. Erilaiset representaation strategiat antavat installaatioissa tilaa taustan esiin tulolle ja samalla tämä tausta tarjoaa ja antaa tilaa katsojien kohtaamiselle.[33]

Eliassonin Lontoon Tate Moderniin vuonna 2003 toteuttama moniosainen installaatio Sääprojekti (The Weather Project; 2003–2004)[34] liittyy tämän artikkelin aiheeseen. Teos käsitti muun muassa lontoolaisten säähän suhtautumista kartoittavan kyselyn ja sääsloganeita sisältäviä mainoksia, joita oli esillä eri puolilla Lontoon julkisia tiloja. Teoksen keskeisin osa oli Turbiinihallin suuressa ala-aulassa, johon oli luotu tyypillistä ”Lontoon säätä” muistuttava pehmeä ja hiukan hämärä keinotekoinen ilmasto, jossa auringon säteet katkesivat kaikkialle levittäytyvään sumuverhoon. Katsoja saattoi helposti oivaltaa, että aurinko syntyi puolikaareen asetetuista yksitaajuisista lampuista, jotka näyttivät vain keltaista ja mustaa valoa. Toinen puoli auringosta syntyi kattoon asetettujen peilien heijastuksen ansiosta. Hallin täyttävän sumu näytti pulppuavan museon ulkopuolelta vaikka se itse asiassa tuprusi museon seiniin sijoitetuista sumukoneista. Installaatio esitti teknologian ja luonnon muuttunutta suhdetta. Katsojat näyttivät viihtyvän hyvin Eliassonin teoksessa. Installaatio ikään kuin imi katsojat sisäänsä sumuiseen ilmastoituun ristiriitoja ja myös ylevään rinnastettavan kokemuksen synnyttävään piiriin.[35]

Meidän aikamme akuutit ympäristökysymykset koskevat tätä ristiriitaista luontoa, joka on itse asiassa kaikkialla. Tämän vuoksi myös nykytaiteen ilmaa tai sfäärejä kuvaavat tai käsittelevät teokset pitää ajatella uudella tavalla. Emme voi nähdä näitä teoksia vain romantiikan toistona. Kyse ei niinkään ole luonnon äärettömyyden herättämistä tunteista subjektissa, tai subjektia itseä uhkaavasta luhistumisesta maailman rajattomuuden edessä. Vastakohtana tällaisella subjektin immanentista, sisäisestä kokemuksesta nousevalla ylevälle, nykytaiteessa ollaan paljon lähempänä “pintaa”. Käyttämäni sana pinnallisuus viittaa tässä yhteydessä useaan seikkaan. Olen valinnut käsitteen osittain sen pejoratiivisen luonteen vuoksi, pinnallisia asioita pidetään merkityksiltä ohuina, eräänlaisina älykkään eli syvällisen vastakohtina. Näyttää kuitenkin siltä, että nykytaide tarttuu usein juuri asioiden pinnallisuuteen ja osoittaa, että meidän on syytä pohtia uudelleen suhdetta pintoihin niin gibsonilaisessa merkityksessä kuin myös siinä mielessä, että pinta asettuu syvällisyyttä ja substantiaalisuuksiin piiloutuneita henkisiä merkityksiä vastaan. Juuri tätä jälkimmäistä metafyysistä perinnettä purkaessani tarjoutuu pinnallisuuden käsite kiinnostavasti tarjolle.

Pinnallisuudessa on kyse siitä, että katsojat törmäävät toisiinsa, tai siitä, että kaikki olennainen kuvassa tapahtuu sen pintastruktuurissa tai siitä, että kuvan illuusio alkaa tulla ulos kuvasta ja koskettaa katsojaa haptisuudeksi kuvatulla tavalla. Pinnallisuus voi myös tarkoittaa yksinkertaisesti teoksen materiaalisuutta, joka näissä nyt tarkastelemissani teoksissa ilmenee kahdella tavalla: yhtäältä, kuten olen ehdottanut muun muassa Heli Rekulan videoteoksen Landscape: no. 20, An Tiaracht (2002) kohdalla, aktivoimalla haptisen läheisyyteen perustuvan ja kuvan pinnalla liikkuvan katseen. (Kuva 2: katso linkki). Samalla tämä teos kuitenkin ylläpitää optista, syvyyteen syöksyvää katsetta. Nimenomaan taivaan tai ilman kuvaus tässä teoksessa häiritsee renessanssista polveutuvaa hallintaan perustuvaa optista katsetta, ja se alkaa vastata kuvan materiaalista ja abstraktia alustaa. Rekulan teos, aivan kuten Antaksen Whiteout (Fence) (kuva 1) aiheuttaa katsomiskokemuksessa liikkeen haptisen ja optisen välillä, joka taidehistorioitsija Laura U. Markisin mukaan on edellytys eettiselle ja elämää palvelevalle katseelle.[36]

Toisaalta ”pinnallisuus” tulee esille ilmaa tähdentävissä teoksissa, nimenomaan kuten edellä Eliassonin yhteydessä todettiin, eräänlaisena representaation heikentymisenä ja olioiden yhteisen taustan (ilman) nousemisessa teoksen keskeiseksi aiheeksi. Sumuinen ilma estää näkemästä, mutta tuottaa katsojien välille oudon suhteen. Itse asiassa näissä teoksissa on kyse moninaisista suhteista: suhteesta toiseen ihmiseen, teknologiaan, luontoon, näkyvyyteen, luottamukseen, omaan ruumiiseen, ja sen rajoihin.[37]

Taustan siirtyminen teosten keskeiseksi elementiksi muistuttaa ilmiötä, jota Peter Sloterdijk kutsuu eksplikaatioksi. Eksplikaatio on Sloterdijkin sanoin: olemassaolomme sfäärit mahdollistavien järjestelmien paljastavaa mukaan ottamista ja taustan esiintuloa, manifestoitumista, jonka uudet teknologiat ja tieteelliset tutkimukset tuovat näkyväksi. Edellä esitellyissä esimerkeissä sumun avulla näkyväksi tehdylle ilmalle on annettu kaikki huomio siten, ja se kääriytyy verhona ihmisten ympärille.

Sloterdijkille tuo edellä mainittu keveyden filosofia liittyy nimenomaan ilmaan ja ilmastoon, ilmastointiin. Hän kehittelee tätä ilmasto-oppiaan kolmiosaisessa teoksessaan Sphären (1998-2004). Se on laaja tutkimus nykyihmisen maailmassa olemisen haasteista. Hän kehittelee sfäärioppiaan kolmen topologisen käsitteen: kuplan, pallon ja vaahdon avulla. Käsitteet eivät ole metaforeja, vaan ”ajatus-kuvia” tai ”ajatus-figuureja”.[38]

Sfäärologian keskeinen tehtävä on palauttaa ihmisenä oleminen jälleen jaetuksi ja tilalliseksi modernin yksilökeskeisen ja tilattoman aikakauden jälkeen. Käytän tässä sanaa sfääri, enkä suomen kielen sanaa pallomaisuus tai pyöreys, sillä se tavoittaa paremmin kreikankielisen sanan ’sphaira’ ja siitä johdetun englanninkielen sanan ’sphere’ eri ulottuvuudet.[39]

Sloterdijkin sfääriopin taustalla on ajatus ihmisen perustavasta yhteisöllisyydestä ja lokaalisuudesta. Ihmisenä oleminen tapahtuu aina jossain ja jonkun toisen kanssa ja toista kohti, ja yksilöt asettuvat jatkuvasti toistensa kanssa limittäin. Tämä yhdessä oleminen, joka modernina aikana on pyritty peittoamaan, alkaa jo sikiöllä, joka jakaa tilansa sekä kuorena toimivan äidin että istukan kanssa. Possessiivisuus johtaa Sloterdijkin pohtimaan paitsi ihmisen tapoja konstituoida erilaisia sekä mikrotason että makrotason jaettuja tiloja: taloja, huoneita, koteja ja asuinalueita, myös ihmisen tarvetta kääriytyä näihin kuoriin ja ympäristöihin sekä synnyttää niiden välille yhteyksiä ja suhteita.[40]

Tässä on meidän aikamme haaste ja muutos suhteessa moderniin aikaan. Kun aiempi kriittinen teoria kehitti painavaa ja kiinteää substanssien maailmaa ne olivat kykenemättömiä puhumaan keveyden ja suhteiden maailmasta, mikä merkitsi heille vain ohimeneviä vaikutelmia vastakohtana olemuksien raskaudelle ja pysyvyydelle. Sloterdijkin mukaan olemuksellinen ja merkittävä asustaa keveydessä, ilmassa ja atmosfäärissä.[41]

Taiteilijoiden viehättyminen ilman elementistä näyttää tulevan lähelle Sloterdijkin sfääriajattelua, sillä taiteilijat korostavat teoksissaan ilmaa, ei ainoastaan keveänä valona vaan myös välittävänä elementtinä, joka tuo sekä ihmiset että asiat yhteen ja esille. Tämä ilman yhdistävä ja kokoava puoli tulee erinomaisesti esille sekä englantilaisen kuvanveistäjän Antony Gormleyn installaatiossa Blind Light (2007)[42] että suomalaisen Tanja Koposen teoksessa Sanomaton II samalta vuodelta.

Näissä molemmissa installaatioissa representaatio pyrkii raukeamaan, ja etusijalle nousevat paitsi yleensä taustaksi ymmärretty ilma myös ihmisten väliset affektiot, odottamattomat kohtaamiset ja yhteiseen tilaan sovittautuminen. Gormleyn Blind Light (2007) toteutettiin taiteilijan Lontoon Hayward gallerian yksityisnäyttelyyn. Installaatio käsitti 10 neliön lasihuoneen, ja sen ulkopuolisen tilan, josta katsoja saattoi tarkkailla sisälle usvaan kääriytyviä ja ”katoavia” ihmisiä, jotka palasivat näkyviin varjoina lähestyessään seinää. Tilan sisällä näkyvyys oli hiukan yli puoli metriä.

Tanja Koposen teos Sanomaton II oli esillä Helsingin Taidehallin kuvanveistosalissa. (Kuva 3). Katsoja astui saliin, joka oli lattiasta kattoon sumun täyttämä siten, että näkyvyys oli hyvin heikkoa. Tilan täytti tekninen ääni, eräänlainen ’ambiant’ humina. Katsojat harhailivat ”kolmatta luontoa” muistuttavassa teknologisesti tuotetussa tilassa, jossa toisen ihmisen hahmon näkeminen loi turvallisuutta. Edellä mainittua nykytaiteen teoksen pinnallisuutta voi tarkentaa nimittämällä nykytaiteen ilmastollisia teoksia empiristisiksi. Tarkoitan empirismillä nyt muuta, kuin perinteistä brittiläistä tai loogista empirismiä. Kritisoidessaan nykyisiä yhteiskuntatieteilijöitä ranskalainen tieteensosiologi Bruno Latour tulee sanoneeksi kiinnostavan näkökulman, jota sopii pohtia myös taiteentutkimuksen yhteydessä. Latour kritisoi kapeaa, niin kutsuttua ensimmäistä empirismiä sillä perusteella, että siinä kokemukset rajoitettiin objekteihin ilman suhteita. Se mikä erottaa ensimmäisen ja toisen eli niin sanotun radikaalin empirismin, jonka Latour löytää jo William Jamesilta, ovat suhteet ja yhteydet ja erityiset sellaiset, jotka eivät tee eroa luonnon ja sosiaalisen välillä. Toinen empirismi on kiinnostunut kokemuksesta kokonaisuutena sille olennaisine prepositioineen ja välimuotoineen: sitten, ennen, sisällä, päällä, vieressä, välissä.[43] Toinen empirismi tarkastelee asioita realistisella asenteella, mutta huomio kiinnitetään itsenäisten tosiasioiden tai immanentin sisäisyyden sijasta asioiden välisiin suhteisiin. Palaan lopuksi tekstini alkuun. Siihen havaintoon, että viime vuosina on taiteessa on tehty erityisen paljon kuvia ja teoksia ilmasta. Minulle nämä kuvat, elokuvat ja installaatiot näyttäytyvät yrityksenä synnyttää suhdetta maailman tilallisuuteen ja maailmassa elämiseen uudelleen.

Tämä vimma tuottaa teoksia ilmasta: paitsi kuvia, jotka häiritsevät katsetta, tuovat valokuvan ja elokuvan aivan paitsi meidän, katsojien lähelle, iholle myös yhteiseen jaettuun tilaan. Installaatiot etenevät tässä mielessä vieläkin pidemmälle; ne murtavat kuvallisuuden ja kietovat katsojan merkilliseen keinotekoiseen sumuun ja muuttavat teoksen yhteiseksi olemiseksi tilassa. Kaikki nämä tilassa olemisen installaatiot – vaikka ovatkin monessa mielessä erilaisia keskenään – näyttävät kohdistavat huomiomme siihen, mikä on itsestään selvää, jokapäiväistä ja välttämätöntä: ilmaan, jota hengitämme, joka on elämää kannattelevista järjestelmistä sekä ensimmäinen että viimeinen.

Sloterdijkin kirjallinen ajattelu tulee lähelle näitä teoksia näyttäessään mikrotilan: kanssaihmisten yhteisen sfäärin ja maapalloa ympäröivän makrosfäärin välisen yhteyden. Juuri makrotila – planeettaamme ympäröivä ilmakehä, jota ei enää sovi ajatella jonkinlaisena ulkopuolena – ja mikrotilat eivät näyttäydy nyt toistensa ulossulkevina vastakohtaisuuksina vaan toisiinsa suhteessa olevina. Tämä ilmanvaihto tekee meistä kaikista ”ilman opiskelijoita”, sanoo Sloterdijk lainaten 1700-luvun ajattelijan Johann Gottfried Herderin (1744–1803) ilmaisua. Herderin mukaan ilma sitoo maapallon olentojen kohtalot toisiinsa. Ilma on hänelle ehdoton opettaja. Se ei puhu, eikä sitä huomata, mutta se kokoaa ihmiset ja asiat yhteen ja tekee kaiken mahdolliseksi.

Tutkimukseni perusteella näyttää siltä, että ilmalle annetut merkitykset taiteessa siirryttäessä renessanssista nykyaikaan ovat muuttuneet ratkaisevasti. Renessanssin aikana ilmavirralla ja tuulen henkäyksellä voitiin kuvata ilmiöiden muuttumista henkisiksi tai ei-maallisiksi, kuten painovoimasta vapautuvan tanssijan kohdalla, jonka ilmavirran liike saa muuttumaan jumalhahmoksi tai kuoleman jälkeiseen elämään kuuluvaksi keveäksi olennoksi. Nykytaiteessa ilma taas ymmärretään erityisen maallisena, tässä olevana aineena, joka on sekoitus annettua ”luontoa” ja muokattua kulttuuria, ja jonka uudelleenajattelu näyttää olevan tämän päivän taiteilijoiden tehtävä.

Helsingin yliopistossa tarkastettiin 8.3.2014 väitöskirjani, jonka aiheena oli Önningebyn taiteilijasiirtokunta ja sen moninaisten sosiaalisten verkostojen vuorovaikutus. Valotin siinä verkostoja, joilla oli tärkeä rooli niin 1800-luvun lopun taiteilijasiirtokunnan synnyssä, kuin myös sen toiminnan päättymisessä. Oli kiehtovaa tutkia niitä erilaisia kudelmia, joita taiteilijoiden ympärille punoutui. Ne syntyivät usein jo opiskeluaikana, jolloin taiteilija tuli osaksi opiskelupaikkakunnalle muodostunutta taideopiskelijoiden verkostoa. Saavuttuaan taiteilijasiirtokuntaan hänestä tuli osa sen verkostoa. Taiteilijasiirtokunnan jäsenet tulivat osaksi suurempaa, eurooppalaista verkostoa, kun he esimerkiksi matkustivat yhdessä Pariisiin. Taiteilijoiden ja taiteen eri tyylisuuntien verkostokartoitusta voisi jatkaa loputtomiin.

Mistä verkostot ovat saaneet alkunsa ja miksi ne ovat niin tärkeitä? J. R. McNeill ja William H. McNeill määrittelevät julkaisussaan Verkottunut ihmiskunta – Yleiskatsaus maailmanhistoriaan (2006) verkon joukoksi yhteyksiä, jotka kytkevät ihmiset toisiinsa ja joissa ihmiset vaihtavat informaatiota ja ohjailevat ja muokkaavat toimintaansa saamansa tiedon perusteella. McNeillit korostavat, että kyse ei todellakaan ole uudesta ilmiöstä vaan ihmisten välinen verkko on ollut olemassa, tosin hyvin yksinkertaisessa muodossa, jo puhekyvyn kehittymisestä lähtien. Jokainen aikakausi on muuttanut verkoston luonnetta ja sen merkitystä. Käsitteenä verkostot ovat vähintäänkin haastavia. Ne eivät ole stabiileja, vaan ameebamaisia – ne muuttavat muotoaan, mutta myös verkoston toimijoiden lukumäärä on jatkuvassa liikkeessä.

1800-luvun lopun taiteilijat verkostoituivat tehokkaasti, mutta sama pätee myös tämän päivän taidehistorioitsijoihin. Voimme tutustua alan konferensseissa ja symposiumeissa, ainejärjestöissä, erilaisissa virallisissa ja epävirallisissa opintopiireissä sekä tietenkin sosiaalisessa mediassa. Verkostoitumis- ja tiedonhankkimismahdollisuudet ovat lähes rajattomat, mutta jotain tuntuu silti puuttuvan.

On aika vahvistaa taidehistorioitsijoiden välistä verkostoitumista entisestään ja laajentaa viestintäpalettia. Taidehistorian seura lanseeraa oman Facebook-profiilin keskiviikkona 16.4.2014. FB-profiilin tavoitteena on interaktiivisuus. Sen kautta välitetään tietoa Taidehistorian seurasta ja sen järjestämistä tapahtumista, mutta ennen kaikkea tarkoituksena on luoda taidehistorioitsijoille oma online-keskustelufoorumi, jossa voimme jakaa ajatuksia, ideoita, valokuvia ja videoita ja kehittää uusia yhteistyömuotoja! FB-profiili täydentää Taidehistorian seuran viestintäpalettia, johon kuuluvat myös seuran kotisivu ja tämä verkkolehti.

Etenemme suunnitelmallisesti kolmen M:n taktiikalla eli Monitor, Mingle and Measure. Olemme seuranneet keskustelua ja nyt osallistumme siihen, ei enää henkilökohtaisten profiilien kautta, vaan Taidehistorian seuran profiilin kautta. Seuraamme luonnollisesti FB-profiilia ja sen kehitystä eri mittareiden avulla. Tavoitteena on saada kaikki taidehistorioitsijat mukaan! Profiili on suljettu ryhmä, johon kutsutaan FB:n tai sähköpostin välityksellä. Kuka tahansa voi nähdä ryhmän ja ketä siihen kuuluu mutta päivitykset näkyvät vain ryhmän jäsenille. Voit lähettää ideoita tai ajatuksia FB-profiilista allekirjoittaneelle anna-maria.wiljanen(at)upmks.fi.

Rautaiset rakenteet yleistyivät erityisesti silloissa ja asemarakennuksissa teollistumisen ja rautatieliikenteen kasvun myötä 19. vuosisadan loppua kohden. Raudan käyttö kantavina rakenteina lisääntyi talonrakentamisessa 1880-luvulla, näin myös Suomessa. Erkki Mäkiö, Lauri Putkonen ja Timo Tuomi korostavat yhdessä harvoista suomalaisen rautarakentamisen historiaa esittelevissä julkaisussa Rautaiset rakenteet arkkitehti Gustaf Nyströmin (1856–1917) edelläkävijän roolia rauta- ja teräsrakenteiden soveltajana julkisissa rakennuksissa.[1]

Tässä artikkelissa[2] esittelen tarkemmin ne taustat ja tapahtumain kehykset, joiden pohjalta Nyström hankki tiedot rautarakenteista ja niiden käyttämisestä arkkitehtuurissa. Tarkastelun keskiössä eivät ole niinkään raudan teknis-konstruktiiviset mahdollisuudet vaan esteettiset, muodon luontiin liittyvät kysymykset. Rakennustaiteellisen muodon problematiikka ei luonnollisestikaan esiintynyt rakennuksissa, jossa rautaa käytettiin vähän tai se oli kantavana rakenteena ”piilossa” muiden materiaalien alla. Nyströmin suunnitelmat yksityiskohtaisesti kartoittava tutkimus – jonka toteuttaminen ei tässä yhteydessä ole mahdollista – paljastaisi mahdollisesti raudan huomattavia sovelluksia monissa arkkitehdin laatimissa töissä, joissa rauta ei ole kuitenkaan rakennusmateriaalina välttämättä ja välittömästi ulkoisesti havaittavissa.

Oman arkkitehdintyönsä ohella Gustaf Nyström toimi jo 1880-luvun alussa Polyteknillisen opiston rakenneopin opettajana ja hieman myöhemmin arkkitehtuurin pääopettajana. Artikkelissa esittelen Nyströmin opettajana esittämiä mielipiteitä koskien raudan estetiikkaa: Miten raudalle annetut muodot rakennuksessa täyttivät Nyströmin rakennustaiteelle asettamia vaatimuksia?
Rautarakenteiden ja yleisemmin rakennustekniikan tutkimus on ollut taidehistorian piirissä määrällisesti verraten vähäistä ja se on vaihdellut eri aikoina eri kielialueilla.[4] Toisaalta rakennustekniikkaa soveltavat konstruktöörit ovat olleet vaitonaisempia erittelemään insinööritieteen ”taiteellista” puolta siinä määrin kuin arkkitehdit ovat esitelleet rakennustaiteellisia luomiaan. Kuten Maunu Häyrynen on huomauttanut, saattaa tästä aiheutuva lähdeaineiston vinoutuminen johtaa joidenkin teknisten edistysaskelten ja niiden ensisovellusten tulkitsemiseen erheellisesti koko kehityksen kuvaksi.[5] Onkin silmiinpistävää, että varsinkin useat rauta- ja lasiarkkitehtuuria näyttävästi esittelevät (kuva)teokset keskittyvät samoihin pelkistettyihin ”tunnusrakennuksiin” aikansa kehityksen kuvaajina. Taustalla vaikuttaa luonnollisesti arkkitehtuurin modernismin teleologisesti värittynyt historiankirjoitus, joka on painottanut insinööritieteen luomia rautarakenteita osana moderniin arkkitehtuuriin johtanutta kehitysketjua.[6]

Nyström laajassa tuotannossa on useita suunnitelmia, joissa rautarakenteilla on mitä ilmeisimmin keskeinen sija. Sinänsä vähäinen Nyströmin arkkitehtuuria esittelevä tutkimus[7] on toistaiseksi valottanut suhteellisen niukasti raudan käytön lähtökohtia ja taustoja Nyströmin suunnitelmissa tai eritellyt arkkitehdin suhtautumista uuteen rakennusmateriaaliin. Englanti ja Ranska nimetään usein rautarakentamisen synnyinsijoiksi. Englannissa rakennettiin 1779 ensimmäinen rautainen silta Ironbridge, ja rauta- ja lasirakentamisen ikoniksi nostettu Lontoon Crystal Palace valmistui 1851. Edinburgin lähellä sijaitseva Forth-rautatiesilta (1890) oli aikansa suurin ja paljon keskustelua herättänyt rautarakenteinen silta. Kuuluisia varhaisia ranskalaisia rakennusluomia, joissa rautakonstruktiolla on näkyvä sija, ovat Pariisissa niin Bibliothèque Sainte-Geneviève (1850), Bibliothèque Nationale (1868) ja Menier’n suklaatehdas lähellä Pariisia (1872) kuin vuoden 1889 Pariisin maailmannäyttelyn rakennukset kuten konehallit ja Eiffel-torni. Paljon matkustanut Nyström oli tutustunut useisiin mainitun kaltaisiin kohteisiin paikan päällä. Hän oli vieraillut myös Pariisin vuoden 1878 maailmannäyttelyn rautarakenteisessa näyttelyhallissa.[9] Nyström hankki kuitenkin tietonsa rautakonstruktioista hänelle läheisemmältä saksankieliseltä kielialueelta, ja saksankielinen ammattikirjallisuus oli hänelle mitä keskeisin tiedon välittäjä.[10]

Arkkitehdiksi valmistumisen jälkeen 1876 Nyström työskenteli aluksi entisen opettajansa Frans Anatolius Sjöströmin (1840–1885) toimistossa. Tuolloin Polyteknillisen opiston organisaatiomuutoksessa konstruktio-opin opetus määrättiin uuden, nuoremman opettajan viran haltijalle. Virkaan ilmeisen sopivana, mutta taidoiltaan vielä lisäpätevyyttä kaipaavana Nyström lähti talveksi 1878/1879 oppiin Wienin teknilliseen korkeakouluun. Suomeen palattuaan hän pääsikin kyseiseen opettajantoimeen, jota hoiti vuoteen 1885. Tällöin Sjöströmin kuoleman jälkeen Nyström valittiin puolestaan opiston arkkitehtuurin pääopettajaksi. Konstruktio-opin viransijaisuutta hoiti aluksi Helge Rancken, vuonna 1889 virkaan nimitettiin Onni Törnqvist (Tarjanne). Wienissä Nyströmin tärkeimmät opettajat olivat arkkitehtonista piirtämistä ja kompositioharjoituksia johtanut Heinrich von Ferstel (1828–1883) ja rakennusmateriaaleista ja -konstruktioista luennoinut Moritz Wappler (1821–1906).[12] Kurssien opetussisällöstä ei ole tarkempaa tietoa, mutta Wappler on ilmeisimmin käyttänyt kurssikirjanaan muun muassa ajan perusteellista rautarakenteita koskevaa, Eugen Brandtin (1825–1908) kirjoittamaa teosta Lehrbuch der Eisen-Constructionen mit besonderer Anwendung auf den Hochbau. Nyström hankki itselleen kirjan uusimman, kolmannen painoksen (1876) Wienissä. Säilyneessä teoksessa on ahkeran opiskelijan kirjaamia raudan lujuuslaskelmia. Polyteknillisessä opistossa Nyström piti syksystä 1879 alkaen luentoja ja piirustusharjoituksia rakennuskonstruktio-opissa toisen vuosikurssin arkkitehti- ja insinööriopiskelijoille. Ei ole tiedossa, mikä osuus raudalla oli tuolloin opetusohjelmassa mainitussa ”kivi-, puu- ja rautakonstruktion” kurssissa – se noudatteli aluksi Sjöströmin aiempaa opetusta.[14] Lukuvuoden 1881/82 ohjelmassa opetus oli jo tarkemmin eritelty ja rautakonstruktioiden osalta mainittiin erikseen mm. rautaliitokset, kantavat palkit, rauta tukirakenteena (pylväät), välipohjan rakenteet ja kattotuolit. Kurssin uusina osa-alueena olivat rakennuksen lämmitys- ja ilmastointi, joista Nyström haki uusinta tietoa muun muassa Berliinin (1883) ja Lontoon (1884) matkaltaan. Ansioluettelon mukaan Nyström vieraili kesä-heinäkuussa 1883 Berliinissä. Siellä hän perehtyi yleisessä hygienianäyttelyssä nykyaikaisiin lämmitys- ja ilmastointijärjestelmiin ja koneisiin sekä opetuskäyttöön suunniteltuihin rakennuksiin. Hän tutustui myös kaupungissa olleisiin taidenäyttelyihin.[16] Berliinin yleinen hygienia- ja pelastustoimen näyttely on tragiikan värittämä. Toukokuussa 1882 avattavaksi aiotun ja etukäteen laajaa kansainvälisestikin julkisuutta saaneen tapahtuman mittava puinen näyttelyrakennus paloi maan tasalle muutamaa päivää ennen avajaisia. Uusi rakennus päätettiin pystyttää paloturvallisuussyistä rauta- ja lasirakenteisena. Syksyn kuluessa suunnittelu saatiin päätökseen ja rakenteiden toimittajaksi valittiin dresdeniläinen insinööritoimisto Dr. Pröll & Scharowsky. Arkkitehtonisen asun suunnittelivat tunnetut berliiniläisarkkitehdit Walter Kyllmann ja Adolph Heyden. Rautarunkoisista kupolipaviljongeista koostunut, yli 25000 neliömetrin laajuinen halli valmistui keväällä, ja näyttely avattiin vuoden viiveellä 12.5.1883.[17] Hallin arkkitehtonista yleisilmettä kritisoitiin erityisesti suuren kupolin tyylin suhteen. Arvostelijan mielestä puurakennusta jäljittelevä metalli- ja lasirakennelma osoitti, kuinka vaikeaa oli rautakonstruktion taiteellinen sommittelu. Näyttelyn ”sivutuotteena” Nyström saattoi näin tutustua uusimpaan rautarakenteiseen näyttelyhalliarkkitehtuuriin. Insinööritoimiston osakkaan, Carl Scharowskyn, ammatillisiin kykyihin Nyström syventyi myöhemmin toisessa yhteydessä, kun hän käytti esitelmänsä lähteenään Scharowskyn vuonna 1888 julkaistua teosta rautarakenteista (ks. alla).

Koska Berliinin hygienia-näyttelyssä ei esitelty opetuskäyttöön suunniteltuja rakennuksia, Nyström tarkoittanee niihin tutustumisella Berliinissä olleita yliopistorakennuksia. Friedrich-Wilhelms-Universitätin laitosrakennuksista uusimmat, farmakologian ja kemian yksikkö, olivat valmistuneet juuri ennen Nyströmin matkaa. Dorotheenstraßella sijainnut mittava rakennusryhmä, joka käsitti myös anatomian, fysiologian ja fysiikan uudisrakennukset (Paul Emmanuel Spieker ja Fritz Zastrau, 1873–1883) tarjosi Nyströmille esimerkkejä uusimmasta yliopistojen laitosarkkitehtuurista, minkä parissa arkkitehti itse alkoi pian aktiivisesti toimia.[19]

Nyströmiä ajatellen oli onnellinen sattuma, että kyseisen vuoden Berliinin Taideakatemian kesänäyttelyn esityspaikka oli poikkeuksellinen. Se järjestettiin juuri valmistumassa olevassa Teknillisen korkeakoulun päärakennuksessa Charlottenburgissa (Richard Lucae, Friedrich Hitzing ja Julius Raschdorff, 1878–1884). Yleisö, johon Nyströmkin varmasti lukeutui, pääsi näin ensimmäistä kertaa tutustumaan Euroopan suurimpaan ja ajanmukaisimpaan korkeakoulurakennukseen. Päärakennuksen sisäpihaa kattoi näyttävä, rautarakenteen varaan kiinnitetty lasikatto.[20] Näyttelyn arkkitehtuuriosassa oli edustavasti esillä muun muassa Nyströmin entisen opettajan von Ferstelin suunnitelmia. Niistä arkkitehtonisilta ratkaisuiltaan yksi mielenkiintoisimmista oli puolestaan Wienin yliopiston päärakennus. Sitä rakennettiin jo Nyströmin Wienissä opiskelun aikana mutta se valmistui vasta lokakuussa 1884. Valtion matka-apurahan turvin Nyström vieraili vuoden 1884 kesällä hygienia-näyttelyssä Lontoossa. Samaan matkaan hän yhdisti vierailut Ruotsin, Saksan, Ranskan ja Itävallan suuriin kaupunkeihin, joissa hän perehtyi uusimpien kirjastojen ja arkistojen arkkitehtuuriin. Hän keräsi näin tietoa toimeksiantoonsa Suomen Valtionarkiston rakennusta varten.[22] Nyström tutustui kiertomatkallaan ainakin Robert Smirken suunnittelemaan British Museumin kirjastoon Lontoossa, Tukholman kuninkaalliseen kirjastoon, Ranskan kansalliskirjastoon Pariisissa, Wienin yliopistokirjastoon ja Saksassa Rostokin, Hallen ja Kielin yliopistokirjastoon sekä Marburgin, Stuttgartin ja Wiesbadenin kirjastoon. Ulkomaalaisista esikuvista Nyström omaksui omaan suunnitelmaansa uudenaikaisen niin sanotun makasiinisysteemin, jossa kirja- ja asiakirjavarasto oli erillään lukusalista ja sen konstruktio oli paloturvallisuussyihin vedoten mahdollisimman pitkälle raudasta. Rakenteiden esikuvina toimivat silmiinpistävästi Kielin ja Hallen kirjasto. Martin Gropius ja Heino Schmiede olivat luoneet niissä omintakeisen prototyypin kompaktille kirjavarastolle rautarakenteineen ja valoa läpäisevine rautaritilävälipohjineen.[24] Rakennusopin luennollaan 1887 Nyström selitti matkalta hankkimiinsa tietoihin pohjaten, kuinka esimerkiksi Kielin kirjastossa tilat lämmitettiin lämpimällä ilmalla[25] ja kirjat kuljetettiin kerroksesta toiseen hissiä käyttäen, sekä kuinka kirjahyllyjen väli ritilöineen oli siellä Hallen kirjastoa leveämpi. Kuten aiemmin kävi ilmi, Polyteknillisen opiston lukuvuoden 1881/82 opetusohjelmissa rakennuskonstruktio-oppi käsitti jo kaikki 1880-luvun alun rakentamisessa yleisesti sovelletut raudan käyttömuodot. Konstruktio-opille, kuten tuolloin yleisemminkin arkkitehtuurin opetukselle, tietolähteenä toimi erityisesti saksankielinen ammattikirjallisuus. Nyströmin vuodesta 1882 alkaen kartuttamaan, vaatimattomaan rakennuskonstruktio-opin käsikirjastoon[27] kuuluivat itseoikeutetusti Rudolph Gottgetreun kolmiosainen oppikirja rakenteista (sarjan kolmas, rautarakenteita käsittelevä osa ilmestyi 1885), edellä mainittu Eugen Brandtin oppikirja, Ludwig Klasenin käsikirja Handbuch der Hochbau-Constructionen in Eisen und anderen Metallen vuodelta 1876, sekä saksalaisen professori G. A. Breymannin jo 1850-luvulla perustama ja Nyströmin aikana tiedoiltaan osin vanhentunut käsikirjasarja Allgemeine Bau-Constructions-Lehre. Saksalaisinsinööri Otto Königer ajanmukaisti sarjan rautarakenteita käsittelevän osan, joka ilmestyi täysin uudistettuna 1890.[28] Samana vuonna Nyström hankki käsikirjastoon niin ikään saksalaisen insinööri Carl Scharowskyn Musterbuch für Eisenkonstruktionen (1. painos 1888). Nyström käytti Scharowskyn kirjaa sekä saksalaisia ammattilehtiä Deutsche Bauzeitung (Dt. Bauz.) ja Zentralblatt der Bauverwaltung (ZdB.) tietolähteenään kyseisen vuoden toukokuussa pitämässään esitelmässä rautaisten ja kivisten palkistojen paloturvallisuudesta. Mainitut saksalaislehdet tilattiin vuosittain opiston pääkirjastoon jo 1880-luvun alussa.[30] Kahdesti viikossa ilmestynyt Zentralblatt der Bauverwaltung (vuoteen 1902 Centralblatt der Bauverwaltung) – jonka Nyström tilasi 1890-luvulla erikseen itselleen ilmeisen tärkeänä julkaisuna – sisälsi monipuolisia ja ajankohtaisia artikkeleita uudisrakennuksista, rakennustekniikoista, insinööritieteestä ja ammattikirjallisuudesta.[31] Muun muassa rautarakenteiden paloturvallisuus ja uutiset rakennusten suurpaloista eri puolilla maailmaa olivat toistuvia uutisia lehdessä 1880-luvulta alkaen.[32]

Aikakauslehtien etuna oli kirjoihin verrattuna kyky käsitellä nopeatempoisesti ja poleemisestikin 1880-luvulla esiin noussutta raudan ja rautarakenteen muoto-ongelmaa. Lisäksi on huomattava, että edellä mainituissa oppikirjoissa käsiteltiin rautarakenteita käytännöllis-teknisenä rakenteellisena tehtävänä, ei esteettisen muodonluonnin kohteina.

Kysymys konstruktion, materiaalin ja muodon välisestä yhteydestä nousi sen sijaan pian esille nimenomaan ammattilehdissä. Deutsche Bauzeitungissa huomautettiin 1883, että vaikka valuraudassa saatettiin toteuttaa helposti esteettisiä taidemuotoja, ei sen avulla ollut saatu aikaan toivottuja uusia tyylimuotoja. Arkkitehdit alkoivat muutenkin väheksyä valurautaa ja suosia niin sanottua aitoa materiaalia, takorautaa, joka oli puolestaan hankalasti taiteellisesti työstettävissä.[33] Berliiniläisen arkkitehti Puhlmannin mielestä kuitenkin erityisesti Saksassa pystyttiin kehittämään takorautaa taiteellisesti, kunhan teknikoita valistettiin esteettisessä muodonluonnissa – valitettavan harvoin hyvä rakenteiden suunnittelija oli hyvä esteetikko eikä tämä useinkaan työskennellyt yhdessä arkkitehdin kanssa.[34] Ahkerasti rautarakenteista ja tyylistä kirjoittanut Georg Heuser huomautti, että vastavuoroisesti arkkitehtien tuli hyödyntää insinöörien luomia rauta-tektonisia rakennemuotoja mahdollisen uuden tyylin luomisessa.[35]

Professori Adolf Göller esitelmöi helmikuussa 1884 Württembergin rakennustaitoyhdistyksen kokouksessa aiheesta totuus modernissa arkkitehtuurissa. Arkkitehtuurin totuudellisuus saavutettiin hänen mukaansa silloin, kun muodossa ja rakenteessa ei jäljitelty toista materiaalia. Esimerkiksi kiviarkkitehtuurin muotoja ei tullut soveltaa valurautaan. Rakenteet tuli näyttää avoimesti ja koristemuotojen tuli tukea niitä, tuoda esiin konstruktion kantavat voimat.[36] Viisi vuotta myöhemmin Zentralblatt der Bauverwaltung -lehdessä viitattiin siihen, että talonrakennuksessa raudan yksittäisten osien muoto tuli sovittaa uskottavasti ja taiteellisesti tyydyttävällä tavalla rakennuksen käyttötarkoitukseen. Rautakonstruktioiden taiteellinen muodonluonti oli lehden mukaan kuitenkin edelleen ratkaisematta.[37] Arkkitehti W. Stoltenbergin mukaan (1890) raudasta oli tullut vasta viime vuosikymmeninä merkityksellinen rakennusmateriaali takorautaisten palkkien vuoksi. Kokemus ei vielä riittänyt osoittamaan, soveltuiko rauta monumentaalirakennusten rakennusaineeksi. Kirjoittaja huomautti lisäksi, että rautarakenteet olivat paloturvallisia vasta, kun ne päällystettiin lämpöä eristävällä aineella. Lisäksi ne tarvitsivat jatkuvaa huoltoa ja käsittelyä ruostumista vastaan.[38]

Myös Saksan rakennuskonstruktioiden grand old man, Münchenin teknillisen korkeakoulun professori Rudolph Gottgetreu (1821–1890) näki rautarakenteiden muodonluonnin ratkaisemattomana asiana. Nyström piti Gottgetreun teosta Lehrbuch der Hochbau-Construktionen alan merkittävimpänä oppikirjana.[39] Sen viimeisessä osassa (1885) Gottgetreu pohtii lyhyesti rautarakenteiden esteettisiä muotoseikkoja. Taiteellisten näkökulmien edistämistä haittasi hänen mukaansa se, että arkkitehtuuri ja insinööritiede olivat eriytyneet omiksi aloikseen. Kuitenkaan yksinomaan insinöörien matemaattisilla laskelmilla ei voitu luoda taideteosta. Siksi rakennusaineena yhä yleistyvälle raudalle oli kehitettävä ajanmukainen, sopiva muoto. Sellainen onkin hänen mukaansa löydetty valurautaisille pylväille, joiden uusia ratkaisuja oli esillä monien valurautaliikkeiden mallikirjoissa. Erityisen onnistuneena Gottgetreu pitää Berliinin kaupunkirataa varten suunniteltujen alikulkusiltojen pylväitä.[40]

Valmistuessaan 1882 Berliinin kaupunkirata oli Manner-Euroopan ensimmäinen suurkaupungin läpi rakennettu rautatie ja samalla asemineen ja siltoineen Berliinin suurin yhtenäinen rakennelma. Valurautapylväiden taiteellisen laadun takaamiseksi Berliinin arkkitehtiyhdistys järjesti suunnittelukilpailun. Kilpailun tuloksena valittiin kaupunkirataa varten kolme perusmallia rautapylväitä varten. Valurautaa ongelmallisemmaksi Gottgetreu näkee takoraudan arkkitehtoniseen asuun saattamisen. Hallirakennuksissa ja erityisesti sillanrakentamisen alalla yleisen esteettisen ratkaisun löytyminen on hänestä tuskin mahdollista. Insinöörit pidättäytyvät kaikista dekoratiivisista lisistä, ja heidän mukaansa rautaisen sillan tulee olla suunnittelun tuote, jota määräävät tarkoituksenmukaisuus, lujuus, kestävyys ja taloudellisuus – sen muotoa määrää konstruktion muoto, ei estetiikka. Koska Gottgetreun mielestä kuitenkin muodon kauneus on ehdoton edellytys arkkitehtuurille, oli lopullisen ratkaisun löytäminen ongelmallista.[42]

Viisi vuotta myöhemmin Otto Königer viittaa arkkitehdeille kohdennetun rautarakenteiden käsikirjan johdannossa lyhyesti esteettisiin kysymyksiin. Lisääntynyt takoraudan käyttö oli jo syrjäyttänyt valuraudan, ja konstruktiot olivat monipuolistuneet. Rakenteiden suunnittelu oli eriytynyt insinööreille, joiden apuun arkkitehdit joutuivat turvautumaan, mikä puolestaan ei Königerin mukaan ollut edullista rakennusten kokonaissuunnittelun kannalta.[43] Nyström viittasi myöhemmin samaan ongelmaan ja piti tärkeänä, että arkkitehdilla tuli aina olla kokonaisvastuu suunnittelussa.[44] Königerin mukaan rautaa käytettiin rakenteissa korvaamaan puuta, harvoin kiveä. Se ei soveltunut hänen mielestään edustaviin rakennuksiin, koska raudalta puuttui monumentaalinen luonne. Königer erottaa – kuten Nyström myöhemmin luennoillaan – omaksi ryhmäkseen hyötyarkkitehtuurin, johon kuuluvat muun muassa asema- ja kauppahallit ja näyttelyrakennukset. Niissä rauta saattoi olla päärakennusaineena selvästi näkyvissä. Königer ei tarkemmin pohdi rautarakenteiden taiteellista muotoilua. Hän toteaa yleistäen, että tuloksia tällä alalla on odotettavissa vasta kun arkkitehti perehtyy uusiin rautaisiin rakenteisiin ja alkaa itse suunnitella niitä. Miten rautarakenteiden käytänteet ja niistä käyty keskustelu näkyi Nyströmin suunnitelmissa? Yksi Nyströmin ensimmäisistä toimeksiannoista oli tilasuunnitelma Helsingin Keisarillisen Aleksanterin yliopiston kemian laboratoriolle ja anatomian laitokselle Fabianinkadulle. Matkoilta ja ammattikirjallisuudesta kerätty tieto loivat edellytykset rautarakenteen kokeiluun rakennuksen pohjoispäädyn anatomiantalossa. Nyström suunnitteli 1885 siihen neljä valurautapylvästä puuvälipohjia tukemaan ja myöhemmin rautapylväitä myös eteläpäädyn Farmasian laitoksen laboratorioon (1895–1897).[46] Vapaasti lähinnä joonialaisen pylväsjärjestelmän muotoja peilaava kapiteeli on venytetty leveän, suorakaiteisen abacuksen muotoon sopivaksi. Esimerkkejä Nyströmille saattoivat tarjota niin Berliinin kaupunkiradan pylväät kuin valimoiden myyntiluetteloiden mallit. Tällaisten näkyvien rautarakenteiden osuus ja näyttävyys on suuri Valtionarkiston tutkijasalissa. Valtionarkistoa varten Nyström laati luonnokset toukokuussa 1885 ja rakennus valmistui 1890.[48] Talolle asetettujen paloturvallisuusvaatimusten vuoksi paljaat ja koristelemattomat rautaiset rakenteet ovat pääasiallinen materiaali kirjavarastossa, ajan kansainvälisten esikuvien mukaan.[49] Näissä yleisöltä suljetuissa tiloissa Nyströmin ei kuitenkaan tarvinnut paneutua kysymykseen raudan estetiikasta. Tilanne oli toinen tutkijasalissa. Siellä kaikkien näkyvillä olevat, niin sanottuja galleriakäytäviä kannattelevat pylväät ja palkistot on koristeltu historiallisin tyylielementein. Vastaavanlaista rikasta, rakenteisiin kuuluvien rautaosien koristelua ei enää esiinny Nyströmin myöhäisemmissä rakennuksissa. Valtionarkisto onkin ajalleen tyypillinen esimerkki luonteenomaisesta ratkaisusta soveltaa valurautarakenteiden muodonluontiin kiviarkkitehtuurin muotoja. Epävarmuus tällaiseen adoptioon kuitenkin kasvoi 1880-luvun loppua kohden, kuten edellä esitetyt esimerkit saksalaisesta ammattilehdistössä osoittavat. Jo 1900-luvun alussa Nyström tulkitsi edeltäneen tavan käyttää puu- ja kiviarkkitehtuurin muotoja rautarakenteissa ymmärtämättömyydeksi. Hänen mukaansa muun muassa Bötticherin Tektonik-teoksessa (Karl Bötticher, Die Tektonik der Hellenen, 1. painos 1852) esittämät korinttilaiset ja muut kapiteelit oli ennen nähty sopivan rautapylväisiin, koska niiden muotoja oli helppo valaa.[50] Itse asiassa Nyström samalla epäsuorasti kyseenalaisti aiemmin suunnittelemansa Valtionarkiston rautapylväiden koristelun. Nuorena arkkitehtina hän oli nimittäin mitä ilmeisemmin etsinyt koristemalleja rautatukien kapiteeleihin Bötticherin teoksen kaltaisista julkaisuista. Nyströmin näkemystä raudan käytöstä ja sen estetiikasta arkkitehtuurissa valottavat hänen 1910-luvulla Teknillisellä yliopistolla pitämät luentonsa.[51] Niistä käy ilmi Nyströmin pragmaattinen ja tekniikka-myönteinen asenne suunnitteluun: rakennuksen tuli aina vastata aikakautensa vaatimuksia ja sen suunnittelussa tuli hyödyntää aikakautena käytössä olevia apukeinoja. Uudet tekniikat ja materiaalit kuten rauta ja rautabetoni auttoivat ratkaisemaan nykyajan uudenlaisia ongelmia. Lisäksi kehittyneet taidot mekaniikassa ja statiikassa sekä materiaalien koelaitosten tarjoama kokemus helpottivat nykyajan arkkitehdin työtä uusien tehtävien parissa. Niitä olivat erityisesti hyötyrakennukset, kuten asema- näyttely- ja kauppahallit sekä tehdassalit.

Nyströmin jakaa, kuten yllä mainitut saksalaiset kirjoittajat, rakennukset kahteen ryhmään. Toisaalla ovat yksittäisen ihmisen tarpeita palvelevat rakennukset, joissa rautaa ei käytännöllisesti katsoen käytetä lainkaan päärakennusaineena. Toisen ryhmän muodostavat hyötyrakennukset, joiden suunnittelua leimaa taloudellisuus ja tehtävän ratkaisua teknisyys. Niiden toteutus on Nyströmin mukaan mahdotonta ilman rautaa.

Tällainen Nyströmin suunnittelema rautarakenteinen hyötyrakennus on esimerkiksi Helsingin Eteläsataman kauppahalli (1889). Kuitenkin on huomattava, että historian kulku ei tässäkään ole aivan yksiviivainen. Ennen kuin Nyströmiä pyydettiin suunnittelemaan kauppahallin arkkitehtoninen asu, sen rautarakenne oli jo päätetty asia ja valmis rakenne oli tilattu saksalaiselta Harkort-yhtiöltä. Nyström olisi aluksi halunnut hallin tehtäväksi kivirakenteisena Rautatientorille. Myöhemmin Turkuun suunnittelemassaan kauppahallissa Nyström käytti puisia kattotuolia, koska hän laski niiden olevan rautaisia edullisempia. Nyströmin huomioi luennoillaan viime aikoina esiin nousseen näkemyksen, jonka mukaan peittelemättömät rakenteet ja tarkoituksenmukaisuuden korostaminen olivat kauneuden ilmentymiä. Tällaista koneenrakennustaiteeseen liittyvää ajattelutapaa pyrittiin hänen mukaansa tuomaan myös rakennustaiteeseen. Tällöin kuitenkin unohdettiin, että arkkitehtuurin tarkoitus ei ollut ainoastaan palvella käytännön tarvetta – arkkitehtuuria ei luotu tekemällä tarvittavat rakenteet käytännöllisiksi ja taloudellisiksi. Insinööri loi mahdollisimman vähällä materialla pitävän rakenteen, jonka kestävyyden hän osoitti kaavalla. Rakennustaiteilijan, arkkitehdin, tuli niin ikään osata konstruktio-opin vaatimukset, mutta se ei vielä riittänyt. Arkkitehtuurin (taiteellinen) olemus täyttyi Nyströmin mukaan vasta silloin kun suunnittelija antoi rakenteen perusjärjestykselle arkkitehtonisen muodon, eli muodon, joka ilmaisee rakennuksen tarkoituksen ja samalla vaikuttaa miellyttävästi katsojaan älyllisellä ja tunteen tasolla.[53]

Nyströmin mukaan muodon luonti ja koristelu on aina kehitetty tiettyä materiaalia varten. Rautakonstruktion tulee perusteiltaan erota kivi- ja puukonstruktioista, mikäli haluttiin käyttää materiaalia järkevällä tavalla. Erilainen konstruktio johti erilaiseen muodon luontiin. Ongelmat, jotka tästä syntyvät ovat hänen mielestään uusia eikä vielä voitu sanoa miten ne parhaiten ratkaistaisiin. Nyström huomauttaa, että insinöörit ovat kyllä onnistuneet ratkaisemaan rakenteellisen, puhtaasti teknisen puolen antamalla rakenteille harmonisia muotoja. Mutta toistaiseksi ei ole ratkaistu tehtävää luoda raudasta kaunista rakennusta, joka täyttäisi taiteen vaatimukset. Kuitenkin insinöörit turvautuvat Nyströmin mukaan tässä suhteessa ilahduttavasti yhä useammin arkkitehtien apuun.[54]

Näkyvien rautarakenteiden käyttöä vähensivät vuosisadan loppua kohden paloturvallisuusmääräykset, kun suurpalojen jälkeen havaittiin eristämättömien rautarakenteiden luhistumisvaara tulipalon sattuessa.[55] Lisäksi 1900-luvun alusta alkaen rautabetoni korvasi raudan käyttöä talonrakennuksessa, jolloin kysymys raudan esteettisestä muodosta ei ollut enää keskeinen aihe. On syytä toistaa, että Nyström ei vastustanut sinällään uusien rakennusmateriaalien kuten raudan ja betonin käyttöä arkkitehtuurissa.[56] Sen sijaan muodoltaan taiteellisesti jalostamaton rauta insinöörien laatimissa suunnitelmissa, erityisesti silloissa, aiheutti kiistaa. Skotlantiin 1890 valmistunut Forth-silta (insinöörit John Fowler ja Benjamin Baker) antoi sysäyksen keskusteluun insinöörisuunnittelun estetiikasta. Saksalaisen koneenrakennustieteen perustajaksi nimetty Franz Reuleaux (1829–1905) ei pitänyt kyseistä siltaa varsinaisesti kauniina. Hänen mukaansa kuitenkin uusimmat esimerkit alalla osoittivat, että kauneus, yksinkertaisuus ja tarkoituksenmukaisuus eivät olleet sillanrakennuksessa vastakohtia vaan kulkivat käsi kädessä. Vuosisadan loppua kohden leiriytyminen toisaalta koristelemattoman kone-estetiikan kannattajien, toisaalta arkkitehtuurin taiteellista olemusta korostavien suunnittelijoiden välillä kärjistyi. Saksalaisen insinööri Otto Schulzin mielestä koneet ja rakennukset olivat sitä tarkoituksenmukaisempia mitä pakottomammin ne oli luotu; ja vain tarkoituksenmukainen oli kaunista. Rakennusten rautakonstruktioita ei tullut peittää, vaan niiden ”luonnollisen kauneuden” tuli päästä esiin.[58] Schulzin tapaan saksalaiskriitikko Karl Scheffler korosti konstruktiosta johdettua muotoa. Hän kritisoi erityisesti Berliinissä 1900-luvun alussa rakenteilla olleen metron maanpäällisten siltojen rautatukia, jotka eivät olleet hänen mielestään luonnollisesti johdettu konstruktioista.[59] Samoilla linjoilla oli myös Alfred Meyer rautarakenteiden estetiikkaa esittelevässä julkaisussaan Eisenbauten.[60] Suomessa Sigurd Frosterus puolsi Arkitekten-lehden päätoimittajana (1908–1911) ja muun muassa Argus-lehdessä julkaistuissa esseissään paljaita rakenteita ja rautaa esiin tuovaa ”uudenaikaista arkkitehtuuria”. Hänen kritiikkinsä kohdistui osin suoranaisesti myös Gustaf Nyströmin henkilöimää arkkitehtuurikäsitystä vastaan.[61]

Nyströmin rautaan liittyvä arkkitehtuurikäsitys tulee kiteytetysti esiin lyhyestä, 1910-luvun puolivälissä laaditusta kirjoituksesta. Pohtiessaan raudan vaikutusta arkkitehtonisiin tyyleihin ja rakenteisiin Nyström viittaa Forth-sillan kaltaisiin insinööritieteen rakennelmiin.[62] Nyströmin mukaan jotkut arkkitehtuurikriitikot pitävät tällaisia siltoja nykyajan arkkitehtonisina töinä ja sanovat niiden olevan 1800-luvulle sitä mitä katedraalit merkitsivät 1200-luvulle: nykyajalla tulisi olla mahdollista käyttää rautaa niin että luotaisiin uusi arkkitehtoninen, raudan ominaisuuksiin nojaava tyyli. Nimeltä mainitsematta Nyström kohdistaa nuolensa Sigurd Frosterukseen. Frosterus ylisti Forth-sillan karua taiteellista ilmaisua ja helppotajuista viivaleikkiä. Hän piti ajattelemattomana kieltää raudalta sen tyyliä luovat ominaisuudet ja siinä piilevä taiteellinen, täyteläinen ilmaisuvoima.[63] Jo 1904 Frosterus ja Gustaf Strengell olivat viitanneet nykyajan asemarakennusten omaavan arkkitehtonisesti samankaltaisen aseman kuin kirkot keskiajalla.[64]

Nyströmin mukaan oli toki totta että insinöörin terässilta oli ajan suuri konstruktiivinen rakennelma ja että nykyajalla edistys näkyi tieteellisissä keksinnöissä eikä niinkään taiteellisissa suorituksissa. Se että tuonkaltaiset sillat olivat aikakautensa luonteenomaisia rakennuksia ei Nyströmin mielestä kuitenkaan tehnyt Forth-sillasta arkkitehtuuria.

Nyström jatkaa, että esteettisyys on arkkitehtuurin keskeinen ominaisuus. Insinöörin teräsrakennusta ei ole tehty taiteelliseen tarkoitukseen vaan se tähtää yksinomaan hyötyyn. Vasta kun ohitetaan hyödyllinen lähestytään Nyströmin mukaan kohteen arkkitehtonisia ominaisuuksia. Väite raudan aiheuttamasta vallankumouksellisuudesta nykyajan arkkitehtuurissa oli hänen mielestään väärä koska se perustui insinöörityön ja arkkitehtuurin sekoittamiseen. Perimmältään arkkitehtuuri on taidetta luoda kaunis ja vaikuttava rakennus. Jos haluttiin vain edullinen ja hyödyllinen tuotos, ei puhuttu enää arkkitehtuurista, mikä merkitsi samalla myös loppua taiteelle.


Saksalaiset julkaisut ja Saksassa käyty keskustelu rautarakenteiden estetiikasta, niiden paloturvallisuudesta ja sopivuudesta rakennuksissa näkyvänä, esillä olevana aineena vaikuttivat Nyströmin näkemykseen raudan käytöstä rakennusmateriaalina. Hyötyrakennuksissa raudan käyttö oli uusien tehtävien ratkaisemisessa välttämätöntä ja hyväksi. Ongelmallista raudan käyttö oli perinteisesti arvorakennuksiksi luettavissa kohteissa, joiden tuli ilmentää kivirakennusten tapaan aineellista lujuutta. Kiistaa aiheuttivat arkkitehtien ja insinöörien toisistaan eriytyneet suunnittelukohteet ja menetelmät. Nyströmin mielestä insinööritieteen tekniset rakenteet eivät kuuluneet rakennustaiteen piiriin.

Nyströmin suhdetta rautaan on mielenkiintoista verrata häntä kahta sukupolvea vanhemman rakennustaiteen teoreetikon Gottfried Semperin (1803–1879) näkemyksiin.[65] Nyströmille ja Semperille edustusrakennusten luontevin materiaali oli kivi, koska sen avulla pystyttiin parhaiten ilmaisemaan rakennuksen aineellisuutta, kestävyyttä, tyyliä ja tasapainoa. Koska rautarakenteissa kantavan materiaalin suhteellinen määrä saatettiin vähentää lähes olemattomiin, eivät raudasta tehdyt rakennukset kuvastaneet aineellisuutta ja kestävyyttä eivätkä siksi olleet esteettisessä mielessä uskottavia. Semper, kuten Nyström, vältti raudan käyttöä rakennuksen näkyvissä osissa mutta hyödynsi sitä muun muassa näkymättömissä olevissa kattorakenteissa. Molemmat arkkitehdit pyrkivät omana aikanaan soveltamaan suunnittelussa teknisiä uudistuksia, ilman että rakennuksen kauneuden, lujuuden ja toimivuuden lakien välinen tasapaino horjui.

Kolme Savitaipaleen ns. kansanrakentajaa pystytti Karjalaan, erityisesti Karjalan kannakselle, ja Etelä-Savoon 1790-luvulta aina vuoteen 1830 lukuisia ns. kaksoisristikirkkoja eli kahtamoisia. Lars Pettersson on tutkimuksissaan osoittanut tämän lähinnä itäsuomalaisen kirkkotyypin lähtökohdaksi ja esikuvaksi Haminan kirkon 1730-luvulta, joka tuhoutui mutta rakennettiin Turun rauhan jälkeen 1745 saman mallisena uudestaan. Mikkelin 1750-luvulla rakennettu kahtamoinen pitäjänkirkko kuuluu kirkkotyypin ensimmäisiin edustajiin. Sen rakenteista on kirkonarkistosta löytynyt lisätietoa, joka liittyy ensimmäiseen Savitaipaleen rakennusmestariin, Juhana Saloseen. Kahtamoisen ja Savitaipaleen mestareiden myöhempään historiaan vaikutti autonomian alussa perustettu Intendentinkonttori, jossa myös jouduttiin ottamaan kantaa tähän Itä-Suomessa suosittuun rakennustyyppiin. Niin sanotun kaksoisristikirkon eli kahtamoisen problematiikkaan puuttui ensimmäisenä Heikki Klemetti teoksessaan Suomalaisia kirkonrakentajia 1600- ja 1700-luvuilla (1927). Hän toteaa Itä-Suomessa kehittyneen itsenäisen kirkkotyypin, ”’kahtamoisen’ ristikirkon”, jolle on ominaista, että ristivarsien väliin jäävät kulmaulokkeet kattoineen muodostavat ”nelitahoisen keskeisrungon” tornia kannattamaan. Ne edustavat Klemetin mukaan viimeistä kansanmestarien kehittämää puukirkon mallia. Länsi-Suomesta tunnetaan vain yksi kaksoisristikirkko, Lohtajan kirkko, jonka 1768 rakensi kokkolalainen rakennusmestari Matti Honka. Klemetti ei, eikä myöhemmin Lars Petterssonkaan, ole löytänyt merkkejä siitä, että Lohtajan kirkon ja itäsuomalaisten kaksoisristikirkkojen välillä olisi jokin yhteys. Pettersson osoittaa sitä paitsi perustavanlaatuisia eroja niiden ja Lohtajan kirkon välillä. [1]

Klemetti ei myöskään kannata ajatusta, että Itä-Suomessa 1790-luvulla kahtamoisten valtakauden aloittaja, Juhana Salonen olisi täysin itsenäisesti kehittänyt tämän kirkkotyypin.[2] Toistuvasti käytettyä kirkonmallia ei voinut ymmärtää kenenkään yhden rakentajan aivoituksena. Klemettiä on kiittäminen siitä, että hän ensimmäisenä kokosi koko maata käsittävän historiallisen puukirkkoaineiston ja identifioi asiakirjatietojen pohjalta niiden tekijöitä. Se olikin keskeistä hänen ideologisen projektinsa kannalta, jossa piti osoittaa kansan keskuudesta kirkkorakennusmestareiksi – pitäjänkokousten pöytäkirjoissa esiintyvä arvonimi – nousseiden etevien kirvesmiesten luovuus ja omaperäisyys. Esikuvia hän silti heidänkin töilleen etsi. Kahtamoisen kohdalla hän esitti malliksi Tukholman 1600-luvun edustavimman keskeiskirkon, Katarinan kirkon,[3] jolla sittemmin Petterssonin tutkimuksissa oli suomalaisen ristikirkon kehityksen kannalta tärkeä rooli.

Suurimman osan itäsuomalaisista kahtamoisista rakensivat Savitaipaleen talolliset Juhana Salonen (n. 1738–1807/1811), hänen poikansa Matti Salonen (1761/1762–1823) ja heidän naapurinsa Rahikkalan kylässä, Taavetti Rahikainen (1795–1858). Heidän rakentamiaan kirkkoja, joista suurin osa on kahtamoisia, on ollut eri puolilla Karjalaa, erityisesti Kannaksella, ja Etelä-Savossa.[4] Savitaipale jäi Turun rauhassa 1745 Venäjälle, ja Klemetti etsi mahdollista kahtamoisen mallia sieltäkin päin, mutta tuloksetta, minkä Pettersson myöhemmin myös totesi.[5]

Savitaipaleen kirkonarkisto on kirkon tulipaloissa tuhoutunut kahteen otteeseen, 1773 ja 1918,[6] eikä Klemettikään enää voinut tarkistaa kirjallisuudessa mainittuja kirkkorakennusmestarien syntymä- ja kuolinvuosia. Juhanan kuolinvuodeksi on useimmiten mainittu 1804, koska hänestä ei sen jälkeen ole asiakirjatietoja. Pidän kuitenkin todennäköisenä, että hän vielä 1807 oli elossa. Taipalsaaren kirkon korjausta varten oli 1804 saatu ”kirkkorakennusmestari Saloselta” materiaalilaskelma, mutta työtä ei syystä tai toisesta heti tehty, ja 1807 ehdotettiin pitäjänkokoukselle, että Savitaipaleelta kutsuttaisiin nuori (kurs. EMV:n) rakennusmestari Salonen. Jos Matti oli syntynyt 1761, häntä voi pitää nuorena lähinnä suhteessa isäänsä, ja koska tällainen distinktio tehtiin, voi olettaa Juhanan vielä olleen elossa. Kun 1811 kirkonkaton korjaus ja tapulin rakenteiden uusiminen vihdoin saatiin aikaiseksi, töitä johtanut Salonen on ilman muuta ollut Matti.[7]

Jonkinlaisen käsityksen em. kirkonrakentajien lähtökohdista ja yhteiskunnallisesta asemasta saa fragmentaarisesti säilyneistä henkikirjoista. Savitaipaleen Rahikkalassa oli 1700-luvulla kaksi vakituisesti asutettua tilaa, Rahikaisten ja Salosten. Vuonna 1761, josta säilyneet henkikirjat alkavat, Juhana olisi ollut noin 23-vuotias ja naimisissa. Talon muita aikuisia olivat hänen naimaton veljensä Matti ja kasvattiveljensä Tuomas vaimoineen. Kasvattiveljen on täytynyt olla huomattavasti Juhanaa vanhempi, koska hänellä oli myös talossa asuva, jo naimisissa oleva poika. Tällainen määrä aikuisia miehiä tilalla viittaa siihen, että siellä harjoitettiin kaskiviljelyä. Siitä – ja ehkä myös isännän poissaoloista rakennustyömailla – on merkkinä myös, että viimeistään vuodesta 1763, jolloin Juhana olisi ollut noin 25-vuotias, hänellä oli yhtiömies. Lasten kirjoissa kulkevia ja vanhuksia ei ole mainittu, joten Juhanan poika, tuleva rakennusmestari Matti Salonen oli vuoden 1777 henkikirjoja laadittaessa ehkä ei vielä 16 täyttäneenä jätetty asukasluettelosta. Myöhemmistä autonomian aikaisista henkikirjoista voi lukea, että Matilla ja kahdella hänen sedällään oli tilalla kullakin omat ruokakuntansa. Rahikaisen taloudessa oli 1700-luvulla samaten isännän aikuisia veljiä, mutta ei yhtiömiehiä. Vuoden 1825 henkikirjojen mukaan 30-vuotiaalla Taavetti Rahikaisella oli tilalla oma ruokakunta, kuten oli myös parilla hänen sedällään ja yhdellä serkulla.[8]

Molemmat Saloset olivat virallisesti privilegioituja kirkonrakentajia. Juhana oli 1785 saanut Haminan konsistorin vielä vahvistaman määräyksen toimia Viipurin kuvernementin kirkkorakennusmestarina, ja Matti peri isänsä aseman, ilmeisesti tämän kuoltua. Juhanan yleistä arvostusta osoittaa myös, että Valkealassa 1790 hänen mainitaan ”nykyisin” olevan Haminan käräjäoikeuden talonpoikaisedustaja (bisittare). Aikaisemmin oli Ruotsin puolella Kymenkartanon läänin maaherra antanut läänikohtaisen kirkkorakennusmestarin valtakirjan Aukusti Sorsalle, Mikkelin kahtamoisen rakentajalle.[9] Etuoikeutettu asema selittää näiden rakennusmestareiden tuotteliaisuuden. Seurakunnat ilmeisesti kääntyivät aina legitimoitujen rakennusmestarien puoleen, kun oli tarkoitus rakentaa uusi kirkko tai tehdä olemassa olevaan kirkkoon jokin suuri, uudisrakentamiseen verrattavissa oleva korjaus.

Ainakin Matti Salonen ja Taavetti Rahikainen osasivat kirjoittaa, mistä on jäänyt muutama näyte.[10] Niiden arvioimisessa on muistettava, että sellaista suomen kirjakieltä, joka olisi vastannut heidän tarkoituksiaan, ei vielä ollut. Tekstit perustuvat siksi murteelliseen ilmaisuun ja ruotsista väännettyyn ammattisanastoon. Matti Saloselta on jäänyt useita väriliiduilla väritettyjä piirustuksia, jotka ovat seurakuntien rakennuslupa-anomusten liitteinä päätyneet Senaatin akteihin.[11] Rakentamisen kannalta ne eivät ole ohjeellisia. Ne kertovat vain suurin piirtein minkä tyyppinen rakennus halutaan pystyttää. Oleellisinta rakentajan tietoa niistä ei siis voi lukea. Matin kirkkotyyppi ja sen variaatiot olivat ensisijassa toiminnallista tietoa, jota ei missään näytä kodifioidun. Matin piirustuksissa pohjakaava on aina kahtamoisen. Julkisivuissa kiinnittää huomiota kattomuotojen käsittely. Niiden suhteen ehdotukset poikkeavat toisistaan, lähinnä erilaisten torniratkaisujen vuoksi. Piirustuksiin liittyy aina mittakaava. Lars Pettersson on suomalaisia puukirkkoja käsittelevissä tutkimuksissaan tulkinnut ristikirkot osaksi eurooppalaista kirkkoarkkitehtuurin perinnettä. Kahtamoisen problematiikan kannalta olennainen on hänen selvityksensä ristikirkon historiasta Ruotsissa, miten ristikirkkoja 1620-luvulta alkaen rakennettiin aluksi Tukholmaan ja sen ympäristöön ja miten tyyppi omaksuttiin valtakunnassa laajemmin. Lamasalvostekniikkaan sovellettuja ristikirkkoja, yksinkertaisia ja kahtamoisia, rakennettiin Suomessa 1660-luvulta lähtien, ja täällä lähinnä kahtamoinen pysyi vielä pitkään 1800-luvulla suosittuna. Klemettiä systemaattisemmin Pettersson tutki Tukholman Katarinan kirkon 1650-luvulta alkanutta rakennushistoriaa verraten sen vaiheita suomalaiseen ristikirkkomateriaaliin.[12]

Epäilemättä kuninkaanvaltaan läheisesti liittynyt Katarinan kirkko on vaikuttanut siihen, että keskeiskirkkotyyppi omaksuttiin Suomessa melkeinpä viralliseksi kirkonmalliksi, joka hallitsi nimenomaan Itä-Suomen kirkkorakentamista.[13] Vaikka Katarinan kirkko pohjakaavaltaan on suurin piirtein samanlainen kuin kaksoisristikirkot, on vaikeata nähdä kovin konkreettista yhteyttä sen muurattujen rakenteiden ja suomalaisten puukirkkojen lamasalvosarkkitehtuurin välillä. Tämä koskee erityisesti itäsuomalaisia kahtamoisia, joiden loistokausi osuu sellaiseen aikaan ja sellaisille paikkakunnille, että toistasataa vuotta vanha tukholmalaiskirkko on tuskin enää ollut sen enempää rakennuttajien kuin rakentajien mielessä.

Petterssonin esittelemät Tukholmassa ja sen lähistöllä olleet puiset ristikirkot ovat tuskin nekään olleet itäsuomalaisen kahtamoisen kannalta mitenkään merkityksellisiä. Hän ei vielä Svenska Österbottens kyrkor -teoksessaan (1985) erityisemmin painota Karlskronaan 1680-luvulla rakennettua amiraliteetin kirkkoa, Ulrica Piaa, mahdollisesti koska se rakennusvolyymiensa koon ja korkeuden suhteen ei aivan vastaa kahtamoisen mallia, mutta viimeisessä suomalaisia puukirkkoja koskevassa katsauksessaan, jossa hän käy läpi Itä-Suomen kahtamoiset, hän vertaa Mikkelin 1750-luvulla rakennettua  kahtamoista Ulrica Piaan nimenomaan koska viimeksi mainitun keskitila oli ”uudenlainen ja korkeaseinäinen päävolyymi”.[14]

Pettersson on selvittänyt Klemetille ongelmalliseksi jääneen itäsuomalaisen kahtamoisen syntyä. Klemetin luettelemien Savitaipaleen koulukunnan kahtamoisten lisäksi hän tarkastelee niitä vanhempaa kaksoisristikirkkoa, Mikkelin kirkkoa, jonka Aukusti Sorsa rakensi 1754 eli useita vuosikymmeniä ennen Juhana Salosen ensimmäistä tunnettua kahtamoista, Lappeen kirkkoa (1792) Lappeenrannassa. Mikkelin kirkko sijaitsi nykyisen Mikkelin kaupungin Kirkkopuiston paikalla. Se paloi salaman sytyttämänä 1806, mutta sen ulkonäkö ja pohjakaava tunnetaan ajoittamattomista piirroksista (Kuva 1.), jotka on signeerannut Heinricius, todennäköisesti maanmittari Johan Heinricius. Heinriciuksen piirrokset näyttävät, että kirkon keskiosassa oli korkea kekomainen katto, johon ristivarsien katonharjat liittyivät suunnilleen lappeiden puolivälissä. Kattokeon huipulla oli pieni lanterniini. Pohjakaava osoittaa, että keskusneliön kulmaulokkeissa oli tylpät kulmat, ja ristivarret kapenivat ulospäin. Säilyneen materiaalin valossa Mikkelin kahtamoinen näyttää samanlaiselta yksittäisilmiöltä kuin Lohtajan kirkko. Pettersson pohtii Sorsan kahtamoisen suhdetta toiseen kaksoisristikirkkoon, joka hänen tutkimuksissaan nousee merkittäväksi itäsuomalaisten kahtamoisten esikuvaksi, Haminan Elisabetin-kirkkoa, mutta tallella oleva piirustusmateriaali ei anna perustaa  varmalle tulkinnalle. Ilmeisesti kuitenkin Elisabetin-kirkko ja Mikkelin kirkko poikkesivat toisistaan mm. siten, että edellisessä keskitilan ulkonevat kulmat muodostivat ristivarsia matalammat volyymit (Kuva 2.), kun taas jälkimmäisessä räystäslinja oli kauttaaltaan samassa tasossa ja ulkoseinät siis ristivarsissa ja kulmaulokkeissa yhtä korkeat. Pettersson kiinnittää erityistä huomiota Heinriciuksen pohjakaavasta löytyviin sisänurkista lähteviin suoriin, joilla ristivarren ja kulmaulokkeen leikkauspiste on yhdistetty kirkkotilan vastakkaisella puolella olevaan samanlaiseen leikkauspisteeseen. On ilmeistä, että ne esittävät keskusneliön yli kulkevia risteäviä vetoparruja. Kysymykseksi jää oliko risteyskohdat tuettu kannatinpilareilla, kuten Elisabetin-kirkossa, vai oliko tässä samanlainen itsensä kantava rakenne kuin Lappeen kirkossa. Keisarinna Elisabetin nimikkokirkon rakensi 1748–1751 laajalti Itä-Suomessa työskennellyt Arvi Junkkarinen Leppävirralta. Se oli rakennettu samalle perustukselle ja samojen piirustusten mukaan kuin Haminan aikaisempi Ulrika Eleonora nuoremmalle nimetty ruotsalaisen seurakunnan kirkko, joka oli palanut hattujen sodassa 1742. Ulrika Eleonoran -kirkko oli rakennettu 1730–1731 tykistön aliluutnantti Henrik Schultzin tekemien piirustusten mukaan. Elisabetin-kirkko paloi kaupunkipalossa 1821, mutta tieto sen ulkomuodosta on säilynyt Viipurin kuvernementinatlaksessa 1797–1799 julkaistuissa piirustuksissa. Pohjakaava esittää kaksoisristikirkkoa, jonka nurkat ovat suorakulmaiset ja jonka ristivarsien ja keskusneliön seinien leikkauspisteistä lähtevien linjojen leikkauspisteisiin on merkitty keskustornin kannatinpilarit. Oletettavasti myös Ulrika Eleonorassa oli ollut tällaiset kannatinpilarit.[17]

Kysymys kuvernementinatlaksen mittapiirustusten luotettavuudesta on tietysti Petterssonin argumentaation kannalta keskeinen. Sitä jonkin verran heikentää se, että samassa atlaksessa myös Lappeen kirkon pohjakaavaan on piirretty kannatinpilarit, mikä on selvä virhe. (Kuva 3.) Toisaalta Ulrika Eleonoran/Elisabetin -kirkon rakennushistoria tunnetaan, Pettersson on Sigurd Nordenstrengin Haminan kaupungin historiasta saanut asiakirjoihin perustuvaa tietoa kirkon rekonstruoimiseen.[18] Kuvernementinatlaksessa Lappeen kirkon kulmaulokkeet on piirretty suorakulmaisina, mutta ristivarret voimakkaasti ulospäin kapenevina. Eroa Elisabetin-kirkon ristivarsien suorakulmaisuuteen on suorastaan karrikoitu, mikä näyttäisi osoittavan, että ero todella oli olemassa. On ilmeisesti kuitenkin tyydyttävä toteamaan, että atlaksen piirustusten varaan ei voi pitkälle meneviä johtopäätöksiä rakentaa. Ruotsalaisista 1600-luvun ristikirkoista joita Pettersson käsittelee, on Itä-Suomen kirkkoarkkitehtuurin kannalta kiinnostavin vertailukohde sotalaivaston päätukikohdaksi perustetun Karlskronan 1680-luvulla rakennettu amiraliteetin kirkko Ulrica Pia (Kuva 4.), jonka suunnittelijaksi Pettersson arvelee suurvalta-ajan johtavaa linnoitusinsinööriä, päämajoitusmestari Erik Dahlbergia ja joka kirkko on edelleen olemassa. Se on pystyhirsistä rakennettu kaksoisristikirkko. Korkea neliöpohjainen keskustila muodostaa yhtenäisen volyymiin, josta kulmaulokkeet eivät erotu erillisinä volyymeina. Interiöörin keskellä on neljä kannatinpilaria, joita vetoparrut yhdistävät toisiinsa sekä ristivarsien ja kulmaulokkeiden seinien kohtaamispisteissä oleviin nurkkiin. Kapeahkot ristivarret ovat keskustilaa tuntuvasti matalammat. Haminan Ulrika Eleonoran tavoin Ulrica Pia liittyi sotilaalliseen rakennuskohteeseen, joissa tunnetusti sotilashenkilöt osallistuivat myös siviilipuolen rakennusten suunnitteluun. Pettersson arvelee Haminan Ulrika Eleonoran suunnittelijan, Schultzin ehkä olleen perillä Ulrica Pian arkkitehtuurista . Mikkelin maaseurakunnan pitäjänkokousten pöytäkirjoissa on 1780-luvulla suoritettuun kirkon katonkorjaukseen liittyvä asiakirja, joka täydentää Heinriciuksen piirustusten antamaa tietoa kirkon katon rakenteesta.

Katon oli 1780-luvun alkuvuosina todettu tarvitsevan korjausta. Sitä katsastutettiin kahdellakin rakentajalla, Jaakko Leppäsellä Jyväskylän kappeliseurakunnasta ja Olli Rautiaisella Leppävirralta, mutta kumpikaan ei tehnyt niin vakuuttavaa vaikutusta, että seurakunta olisi halunnut heitä kirkkonsa korjaustyön tekijöiksi. Näytti jo siltä, että katonkorjaaja oli hankittava Pohjanmaalta kun kirkkoherra sai tietää Juhana Salosesta ja kirjoitti virkaveljelleen Savitaipaleelle. Tältä tuli  todistus sekä Salosen nuhteettomuudesta että rakennustaidosta, eikä Savitaipaleelle ollut kuin kuusi peninkulmaa (mil), joten korvattavat matkakulut jäisivät kohtuullisiksi.[20]

Katonkorjauksen alulle panemista haittasi myös, että Mikkelissä ei oikein tunnuttu tiedettävän miten työ oli suoritettava. Maaherra seurasi tilannetta ja antoi jopa käytännön neuvoja paanujen käsittelystä. Lopulta, kun hän oli saanut useita valituksia korjaustyötä hoitavan kirkkoneuvoston omavaltaisuudesta, hän määräsi, että oli tehtävä uusi katselmus rakennusteknistä tietoa hallitsevan ”arkkitehdin” toimesta. Siinä ominaisuudessa saatiin Mikkeliin ruukinisännöitsijä (bruks förvaltare) Johan Reinhold Robsahm.[21] Samanaikaisesti Juhana Salonen kolme kiittävää työtodistusta matkassaan saapui neuvottelemaan työsopimuksesta. Robsahm kirjoitti seikkaperäisen kuvauksen kirkon tornin eli katon rakenteesta, selvitti lahot paikat ja korjauksessa noudatettavat varotoimenpiteet ja laski kattoon tarvittavien paanujen määrän, josta aikaisemmat katsastusmiehet, eikä seurakunnan silmää tekevätkään olleet saaneet tolkkua. Sen lisäksi hän piti Saloselle eräänlaisen tentin kirkon tornirakenteista. Robsahmilla ja Salosella ei näytä olleen minkäänlaisia vaikeuksia ymmärtää toisiaan katonkorjausasiassa. He olivat samaa mieltä kattamistavasta, ja Robsahm selvitti maaherranvirastolle, että Salonen käsitti täysin kirkontornin rakenteen periaatteen. Virasto ilmoitti seurakunnalle, että Salonen todennäköisesti kykenisi suoriutumaan tehtävästä, joten seurakunta hyväksyi hänet kirkkonsa korjaajaksi.[22]

Yritän tässä referoida ja samalla tulkita Robsahmin kuvausta Mikkelin kahtamoisen katosta ja erityisesti sen torniosasta. [23] Lausuntoon ei liity piirustusta, eikä käytettyjen termien merkityksestä voi olla täysin varma. Sanasto on ollut vaihtelevaa, eikä Robsahm aikaisemmin välttämättä ollut nähnyt juuri Mikkelin kirkon katon kaltaista rakennetta. Ongelmallinen on esimerkiksi käsite ”torni”. Sillä näytään tarkoitettavan sekä lanterniinia että katon yläosaa tai huippua, joka ulkoa päin katsottuna ei erotu katon kokonaisuudesta erillisenä volyymina.

Robsahm huomauttaa alkuun, että kirkossa ei ollut neljää sisäpuolista pilaria kannattamassa tornia, kuten 12-nurkkaisissa kirkkorakennuksissa yleensä (kurs. EMV:n). Mikkelissä tornin kannatusjärjestelmä perustui räystään tasolta keskusneliön ulkonurkkien kohdalta lähteviin pääpiiruihin, jotka muodostivat pyramidimaisen kehikon ja jotka oli yläpäästään tornin päätteen kohdalla liitetty toisiinsa kaarilla. (Kaaret ovat mahdollisesti olleet käyrään kasvaneista puista tehtyjä.) Tässä ”tornilla” tarkoitetaan katon huippuosaa, joka päättyi lanterniinin jalkaan. Tornin huipulla oli kolmion muotoon rakennettu teline, joka tuki sen kautta kulkevaa tornihirttä. Telineen yläkulma nousi muuta tornia korkeammalle ylös lanterniiniin (sjelfva tornet, tornets öfre trekantiga afdelning) ja lujitti siis torninhuipun ja lanterniinin liitoskohtaa. Vastaavanlainen rakenne on noin sata vuotta myöhemmässä Taavetti Rahikaisen rakentamassa Savitaipaleen kellotapulin huipussa, missä tornihirren kolmion muotoinen tukitelineen huippu nousee katon keskeltä lanterniiniin.[24] Mikkelissä tornihirren jalka, joka sijaitsi alempana tornissa, mainitaan hentorakenteiseksi. Käy ilmi, että katonkorjauksessa tornihirsi uusittiin.

Kattopyramidia oli todennäköisesti ristivarsien katonharjojen (hörntaken) yläpuolelta vahvistettu seitsemällä peräkkäisellä vaakakehikolla. Oletettavasti ne oli liitetty pääpiiruihin, koska Robsahm sanoo niiden olevan neliönmuotoisia. Alin kehikko oli tuettu räystään tasolta (väggbandet), ylempiä kannattivat osittain pystytolpat, osittain vinotuet (tvärstöd). Viimeksi mainitut oli kiinnitetty joka toiseen kehikkoon. Vaikka paanut olivat lahoja, kattorakenteet olivat kunnossa. Torniosa tosin oli rakennettu vähemmän vankasta puutavarasta kuin katon alaosa, ilmeisesti painon vähentämiseksi, mutta sekin kestäisi uuden paanutuksen, jos työ tehtäisiin ”varovaisin käsin” eikä rakenteita rasitettaisi suurella tekijäjoukolla.

Heinriciuksen pohjakaavaan piirtämät vetoparruja merkitsevät viivat voidaan  Robsahmin lausunnon ansiosta  todella lukea samanlaisena kannatinpilarittomana rakenteena kuin se, joka on säilynyt Lappeen kirkossa. Itäsuomalaisten kahtamoisten taustalla ei ole vain yhtä mallia tai esikuvaa, vaan vähintään kaksi hyvinkin erilaista rakentamisen perinnettä. Toinen on mahdollisesti sotilasinsinöörien alun perin kehittämä malli, jossa torni lepää kannatinpilarien ja sidehirsien muodostaman kehikon varassa, ja sitä edustaa Haminan Ulrika Eleonoran/Elisabetin -kirkko. Toinen on kansanrakentajien soveltama tyyppi, jossa kattoa ja sen yläosan muodostamaa ”tornia” kannattavat vetoparrujen ja ulkoseinien muodostama vaakarakenne. Klemetin tämän artikkelin alussa siteerattu kansanomaisen kahtamoisen määritelmä tarkoittaa juuri viimeksi mainittua.

Kansanomaiseen kahtamoismalliin näyttää liittyvän myös ulospäin kapenevat ristivarret ja kulmaulokkeiden tylpät kulmat, mutta säilyneen materiaalin pohjalta on mahdotonta varmuudella todeta poikkesivatko Savitaipaleen mestarit kansanomaisten kahtamoistensa nurkkasalvoksissa johdonmukaisesti suorakulmaisuudesta. Varmaa sen sijaan on, että heidän Intendentinkonttorin piirustusten mukaan rakennetuissa kaksoisristikirkoissa nurkat ovat suorakulmaisia.

Pettersson on erityisesti ensimmäisessä Itä-Suomen ristikirkkoja käsittelevässä artikkelissaan (1946) kiinnittänyt huomiota ”kansanmestarien” kehittämään kattorakenteeseen, joka esiintyy kaikissa Salosten ennen Suomen sotaa rakennetuissa kahtamoisissa ja lisäksi ainakin vielä 1815 rakennetussa Kirvun kappelikirkossa. Sittemmin hän on todennut Lappeen kirkon ulkoasun olleen ennakoituna jo Mikkelin 1750-luvun kahtamoisessa.[25]

Robsahmin toteamus, että 12-nurkkaisissa kirkoissa, siis kaksoisristikirkoissa, yleensä oli kannatinpilarit, on suomalaisen aineiston valossa vaikeasti ymmärrettävä, kun täällä ei tuolloin näytä olleen kannatinpilari-tyypin edustajia kuin juuri Elisabetin-kirkko, eikä sekään varsinaisesti Suomessa – tai Ruotsissa. Robsahmin tiedot ovat myös voineet olla peräisin mallipiirustuksista tai yleensä teknikkokoulutuksen yhteydessä tutkitusta materiaalista. Juhana Salosella oli siis Mikkelin kirkon katonkorjauksen yhteydessä erinomainen tilaisuus tutkia Sorsan rakenneratkaisuja, mutta Robsahmin lausunto hänen kyvyistään näyttäisi osoittavan, että ne tai niiden periaatteet eivät olleet hänelle entuudestaan tuntemattomia. Sen osoittaa myös hänen 1779–1780 rakentamansa Savitaipaleen kellotapulin vinotukien järjestelmä, joka tukeutuu pohjakerroksen lamaan salvottuihin hirsiseiniin.[26] Juhana Salosen sittemmin rakentamat kahtamoiset olivat Mikkelin kahtamoista korkeampia, niissä oli mm. ikkunoita kahdessa kerroksessa. Tässä suhteessa ne muistuttivat Haminan Elisabetin-kirkkoa, mutta muuten vesikaton korkea pyramidimainen muodostelma, jossa torni ei selvästi erotu erillisenä volyymina on samaa tyyppiä kuin Mikkelin kahtamoisen. Kuten edellä mainitussa Lappeen kirkossa, Valkealan kirkossakaan (1796) Juhana ei ole käyttänyt neljän pilarin kannatusjärjestelmää. (Kuvat 5–6.) Vetoparrut risteävät ilman pystytukien kannatusta. Juhanan rakentamasta Valkjärven kirkosta (aloitettu 1793) ei ole dokumentointia, se paloi jo 1812, mutta voidaan olettaa sen olleen samaa tyyppiä kuin Lappee ja Valkeala. Itse asiassa on hyvin mahdollista, että kun Taavetti Rahikainen rakensi Valkjärvelle uuden kirkon 1826 (Kuva 7.), siitä tehtiin Juhanan kahtamoisen toisinto. Rahikaisen Valkjärven kirkko tuhoutui sisällissodassa 1918. Intendentinkonttorin piirustukset, jotka oli tehty Bassin vielä ollessa intendentti, esittävät yksinkertaista ristikirkkoa. Seurakunnan kieltäydyttyä rakentamasta kirkkoaan niiden mukaan virastosta lähetettiin uuden intendentin, Engelin allekirjoittamat kahtamoisen piirustukset, mutta muuta yhteistä toteutetulla kirkolla ja näilläkään piirustuksilla ei näytä olleen kuin pohjakaava ja puolikaareen päättyvät ikkunat, nekin sijoitettuina ylempään kerrokseen, vaikka piirustus esittää yksikerroksista rakennusta. Pohjakaavaan on myös merkitty keskelle keskustilaa neljän kannatinpilarin pohjat. [29] Toteutetun kirkon katto kohoaa suurin piirtein saman mallisena kuin Juhana Salosen tunnettujen kahtamoisten, paitsi että se on niitä selvästi tukevarakenteisempi. Valkjärven kirkosta ei näytä säilyneen sisäkuvaa, jonka avulla voisi varmentaa oletuksen, että Rahikainen ei ollut toteuttanut Engelin piirustuksen kannatinpilareita, vaan että hän oli palannut Juhana Salosen käyttämään pelkkien risteävien sidehirsien kehikkoon. Klemetti joka tapauksessa liittää sen samaan kahtamoistyyppiin kuin Lappee ja Valkeala.[30]

1800-luvun ensimmäiselle vuosikymmenelle on ajoitettu kolme kahtamoista, joista tiedetään tai joiden ulkoisten piirteiden perusteella on päätelty olleen joko Juhana tai Matti Salosen rakentamia, Viipurin läänin Uudenkirkon (1800) ja Sortavalan (1801) kirkot sekä Inkerinmaalla eli Vanhan Suomen rajojen ulkopuolella Venjoen kirkko (1803). Kaikissa on ollut keskellä korkea kekomainen katto, jonka huippu eli torniosa lanterniinin alapuolella on Sortavalan ja Venjoen kirkoissa pyöristetty. Ainakin Uudenkirkon kirkossa on ollut samanlaiset risteävät sidehirret ilman sisäisiä kannatinpilareita kuin Lappeen kirkossa. Kaikissa on myös ollut ikkunat kahdessa kerroksessa.[31]

Edellä mainitut kolme kirkkoa olivat todennäköisesti, mahdollisesti Uudenkirkon kirkkoa lukuun ottamatta, isänsä rakennetyypin omaksuneen Matti Salosen rakentamia. Juhanalla oli nimittäin vuosisadan vaihteen 1800 tienoilla ja 1800-luvun alussa muita töitä. Hän oli kesällä 1799 sekä Puumalassa rakentamassa pappilaa että Juvalla valmistelemassa kirkonkaton korjausta. Juvalle hän oli luvannut tulla katonkorjausta jatkamaan seuraavana kesänä, mutta kesäkuussa 1800 kirkkoherra sai kirjeitse Juhanalta viestin, että hän väliin tulleiden esteiden vuoksi tulisikin vasta seuraavana keväänä, niin kuin hän sitten tulikin.[32]

”Väliin tullut este” on voinut olla Uudenkirkon kirkon rakennustyö, mutta Sortavalaan Juhana ei ehkä 1801 olisi Juvalta ennättänyt kokonaista kirkkoa rakentamaan. Tosin mainittujen kirkkojen ajoitukset, jotka ovat Klemetin esittämät, eivät välttämättä ole varmoja ja anna riittävää perustaa  luotettavan aikataulun laatimiseen, mutta Uudenkirkon tornissa keskusneliön katonlappeiden kulmat jatkuvat suorina ilman pyöristystä ylös lanterniiniin asti, mikä voi olla merkki siitä, että kirkko todella oli Juhanan eikä Matin rakentama.[33] Tämäkään piirre ei välttämättä ole isän ja pojan tuotantoja erottava kriteeri, sillä Juhanan Lappeen kirkon katonhuippu on pyöristetty. Lappeen kirkkoa on kuitenkin uudelleen rakennettu niin paljon, että sen alkuperäisestä muodosta on vaikea päästä perille. Nykyinen katto on todennäköisesti arkkitehti Juhani Viisteen 1920-luvulla tekemästä, alkuperäistä muotoa tavoittelevasta korjauksesta peräisin ja voi olla Salosten tunnettujen kahtamoisten pohjalta tehty rekonstruktio. Viipurin kuvernementin liittäminen autonomiseen suuriruhtinaskuntaan ja Intendentinkonttorin perustaminen tapahtuivat suunnilleen samoihin aikoihin 1810–1812, ja syntynyt hallinnollinen tilanne vaikutti kirkkorakentamiseen Itä-Suomessa. Juhana Salonen näyttää jo joitakin vuosia ennen Suomen sotaa lopettaneen kirkonrakentajan uransa. Matti Salonen, joka ennen valtiollista muutosta oli toiminut vanhan valtakunnanrajan itäpuolella, jatkoi rakennustoimintaansa muuttuneissa olosuhteissa. Vanha Suomi tuli nyt Suomen Intendentinkonttorin kautta epäsuorasti Tukholman Yli-intendentinviraston kustavilaisen järjestyksen ja perinteen piiriin. Intendentinkonttoria koskeva lainsäädäntö, sen organisaatio ja toimintatapa olivat nimittäin ruotsalaisen, 1770-luvulla vakiintuneen hallintomallin mukaisia, ja suuriruhtinaskunnan oma hallitus, Senaatti ja Intendentinkonttori sen lausunnonantajana, merkitsi yleisesti rakennusvalvonnan tehostumista. Senaatin vahvistamiin piirustuksiin suhtauduttiin kuin esivallan määräyksiin yleensä, ja kirkkopiirustukset taas olivat käytännössä aina Intendentinkonttorissa laadittuja. [34] Matti Salosen kannalta oli merkitystä myös sillä, että Savitaipaleen mestarien toiminta-alueella kirkkojen uudisrakentamisen painopiste siirtyi Karjalan kannakselta Etelä-Savoon.

Yleisesti ottaen Intendentinkonttorin piirustuksia seurattiin suurissa linjoissa, mutta pitäjänkokouksen päätöksellä tehtiin toteutusvaiheessa myös muutoksia suunnitelmiin. Intendentinkonttorin piirustusten laakeita uusklassillisia vesikattoja tuskin sellaisinaan toteutettiin missään Itä-Suomessa.[35] Matti Salonen ja Taavetti Rahikainen tekivät kirkkoherrojen ja seurakuntien suosiollisella myötävaikutuksella säännöllisesti kirkkojensa katot huomattavasti korkeammiksi ja katonnousut jyrkemmiksi kuin mitä piirustukset edellyttivät. Perusteluna, jos sellainen joskus haluttiin esittää, oli jokin käytännöllinen näkökohta, esimerkiksi että matalalle katolle kasaantui lunta, mutta perimmäinen syy on ollut kirkon näkyvyys maisemassa, jolla on peräti voinut olla uskonnollinen tausta. Samalla oli tarve tehdä pitäjän tärkeimmästä julkisesta rakennuksesta  monumentaalinen maamerkki antamalla sille parempi nousu (bättre resning), kuten Mikkelissä sanottiin.[36]

Kahtamoinen oli edelleen Itä-Suomessa suosittu kirkonmalli lähinnä kahdesta syystä. Seurakuntien väkiluku oli 1700-luvun puolivälin jälkeen alkanut kasvaa, joten tilavat kahtamoiset syrjäyttivät monessa pitäjässä ahtaiksi käyneet  yksinkertaiset ristikirkot. Toinen syy oli, kuten useassa seurakunnassa todettiin, että vaikka kahtamoisessa oli paljon seiniä, ne olivat lyhyitä joten sopivan mittaista hirttä oli yleensä saatavissa.[37] Kaskiviljelyalueella eli lähinnä Savossa eivät hyvät tukkimetsät välttämättä sijainneet lähellä asutusta. Rakenteellisesti kahtamoinen oli myös edullinen, sillä lukuisten nurkkaketjujen ansiosta suurikin kahtamoinen oli tukeva.

1800-luvun alkuvuosikymmeninä monet seurakunnat ilmoittivat haluavansa uudeksi kirkokseen kahtamoisen. Intendentinkonttorissa toivomusta yleensä noudatettiin,  kuten kirkkojen rakentamista koskevat määräykset edellyttivät, ja konttori saattoi myös oma-aloitteisesti tarjota kaksoisristikirkon piirustuksia seurakunnille, jotka eivät esittäneet toivomuksia tulevan kirkkonsa mallista. Kahtamoinen tunnettiin jo Tukholman Yli-intendentinvirastossa ennen Suomen sotaa, kuten Leppävirran kirkkoa varten siellä 1803 tehty suunnitelma osoittaa.[38] Se oli, kuten kaikki Intendentinkonttorissa piirretyt kaksoisristikirkot, neljän kannatinpilarin tyyppiä. Matti Salonen näyttää jatkaneen isänsä jäljissä Lappeen kirkon tyyppiä olleiden kahtamoisten rakentamista, ja mahdollisesti hänen tuomansa lisä niiden traditioon on katonhuippua pyöristävä kaartuminen (Sortavala) tai kattovyöhykkeen kupolia tavoitteleva muoto (Kirvu). Missä Juhanan ura kahtamoisten rakentajana päättyy ja Matin alkaa jää epäselväksi, mutta sikäli kuin Saloset ovat olleet mukana rakentamassa Kivennavan kirkkoa vuosina 1804–1808, rakennusmestarin on täytynyt olla Matti. Se on todennäköistä, vaikka Juhana ei, kuten edellä olen todennut, olisikaan kuollut vielä 1804, sillä Puumalan kellotapulin rakennustyö siirrettiin häneltä toiselle rakennusmestarille juuri tuona vuonna tavalla, joka panee epäilemään, että hän mahdollisesti vanhuuttaan tai ehkä sairauden takia ei kyennyt suoriutumaan jo sovitusta työstä.[39]  Matti oli privilegioituna kuvernementin kirkkorakennusmestarina – jos hän ei vielä ollut perinyt asemaa, voitiin ennakoida niin käyvän – tavallaan itseoikeutettu Kivennavan kirkon rakentaja. Kivennavan kirkon katto ei enää ollut pyramidinomainen keko. Kirkon keskiosan katto oli samantapainen kuin kolminivelisissä kellotapuleissa. Alaosan muodosti karniisiprofiloitu katto. Sen ylle nousi välikerroksen tornin pystysuorat ikkunalliset seinät. Ylinnä oli pieni lanterniini. Sisäkuvat (Kuva 8.) osoittavat, että vetoparrujen risteyskohdissa ei ollut kannatinpilareita. Kun Suomi oli saanut autonomiansa Matti Salonen toimi rakennusmestarina kohteissa, joissa oli noudatettava Intendentinkonttorin piirustuksia eli kahtamoiset olivat nyt järjestään kannatinpilarityyppisiä. Ensimmäinen oli Kangasniemi (rak. 1812), jonka viranomaiskäsittely tapahtui ilmeisesti ennen kuin konttorin organisaatio oli valmis. Klemetti on julkaissut Bassin piirustukset. (Kuva 9.) Ne esittävät yksikerroksista  pyramidikattoista kahtamoista. Kun kirkko oli rakenteilla pitäjäläiset halusivat siihen näyttävyyden takia tornin, mutta kirkkoherra tyrmäsi ajatuksen, koska sellaista ei ollut piirustuksessa.[41]

Matin seuraava työ Savossa oli Mikkelin kirkko (rak. 1816). Mikkeliläiset halusivat samanlaisen kirkon kuin mitä 1806 palanut Sorsan rakentama kahtamoinen oli ollut, ja saivat Intendentinkonttorin vastaehdotuksena yksikerroksisen, kannatinpilareilla varustetun kaksoisristikirkon piirustukset, jonka keskusneliön ylle nousi pyramidikatolla varustettu tornintapainen rakennelma. Kirkon valmistuttua Matti Salonen vaati, että työtä katsastamaan piti saada ”arkkitehti”. Seurakunta ei kuitenkaan pitänyt tarpeellisena kutsua katsastusmiestä jostain kaukaa pitäjän ulkopuolelta.[42]

Oliko Matilla ehkä mielessä isänsä kokemukset yhteistyöstä ”arkkitehdin” kanssa Mikkelin edellisen kirkon katonkorjauksessa, vai halusiko hän osoittaa pystyvänsä toteuttamaan arkkitehdin laatimia piirustuksia? Piirustusten seuraamisen suhteen kirkko oli kuitenkin kompromissi Itä-Suomen kahtamoisperinteen ja Bassin yksinkertaisiin volyymeihin perustuvan uusklassismin välillä. Edellä on jo mainittu muutos kirkon katonnousuun. Ikkunoissa oli noudatettu piirustuksia ja tehty vain yhden kerroksen rivistö, kun Salosten aikaisemmissa kahtamoisissa oli säännöllisesti ikkunarivi myös lehteritasolla. Piirustuksissa ei ollut varaa lehtereille, jotka kuitenkin rakennettiin, ja kun yhden kerroksen ikkunat eivät riittäneet valaisemaan niitä kunnolla, jouduttiin päätyihin puhkaisemaan ylimääräiset ikkunat. Kangasniemellä oli piirustusten kuuden kyynärän ikkunat jaettu ensimmäisen kerroksen neljän kyynärän ja lehterikerroksen kahden kyynärän ikkunoiksi saloslaiseen tapaan, mutta Mikkelissä rakennustoimikunnan (kirkkoneuvosto) mielestä sellainen olisi turmellut kirkon suhteikkaan (proportionerlig) ulkonäön. Kirvun köyhä seurakunta toivoi yksinkertaista ristikirkkoa, koska se olisi halvempi kuin kahtamoinen, mutta kirkkoherra Fabian Bergstein oli ehdottomasti kahtamoisen kannalla. Maaherra järjesti jo kruununpalvelijat valvomaan kirkonkokousta, jota kirkkoherra oli yrittänyt manipuloida oman ehdotuksensa taakse. Intendentinkonttori lähetti yksinkertaisen ristikirkon piirustukset huomauttaen, että se olisi kappeliseurakunnalle aivan riittävä. Bergsteinin onnistui silti viedä ehdotuksensa läpi, mutta Kirvua varten ei näy tehdyn uusia piirustuksia.[xliv] Niinpä Matti Salonen rakensi sinne 1815 kahtamoisen perinteellisen mallin mukaan ilman kannatinpilareita. Keskusneliön vesikatto nousi ristivarsien harjojen yläpuolella isona kupuna, jonka yllä oli kaksinivelinen, suoraseinäinen keskustorni. (Kuvat 10. – 11.) Kirvun keskiosan katto torneineen muistuttaa Kivennavan kirkon vastaavaa rakennusosaa ja tukee ajatusta, että sekin olisi ollut Matti Salosen rakentama. Parikkalan piirustukset keskustornillista kahtamoista varten oli päivätty Intendentinkonttorissa vuoden 1812 loppupuolella. (Kuva 12.) Matti Salonen teki seurakunnan kanssa sopimuksen kirkon rakentamisesta 1813 elokuussa, ja  seuraavan vuoden tammikuussa kirkon sanotaan olevan rakenteilla.[45] Piirustukset edellyttivät kannatinpilareita, ja sillä periaatteella kirkko myös rakennettiin. Matti Salosen eikä niinkään Intendentinkonttorin arkkitehtien käsialaa on leveä ja lyhyehkö kupolipäätteinen, kapearäystäinen torni, joka näyttää nousevan suoraan keskitilan katkaistulta pyramidikatolta ilman piirustuksissa esiintyvää neliöpohjaista alustaa, johon ilmeisesti lanterniinista valaistun välikattokupolin oli tarkoitus nousta. Ennen vuoden 1911 korjausta otetussa valokuvassa, jonka Jaana Juvonen on julkaissut Parikkalan historiassa, tornin arkkitehtuuri näyttää venäläisvaikutteiselta. Lukuun ottamatta Valkjärven 1820-luvulla rakennettua kahtamoista, jonka arvelen olevan toisinto Juhana Salosen 1790-luvulla rakennetusta ja 1812 palaneesta kirkosta, Matti Salosen ja Tavetti Rahikaisen kahtamoiset 1820-luvulta noudattavat neljän kannatinpilarin mallia. Matti rakensi Sulkavan kirkon 1822 Intendentinkonttorin vuonna 1820 tekemien piirustusten mukaan. Sen tornin havaittiin jo kahdeksan vuotta myöhemmin olevan irtaantumassa kirkon katosta. Kirkkoherran mukaan seinät olivat painuneet arvioitua enemmän, ja rakennustarkastuksessa useita vuosia myöhemmin todettiin, että ristikkorakennetta tornin alla ei ollut toteutettu piirustusten mukaisesti. Torni ehdotettiin purettavaksi ja katto uusittavaksi.[47] Jotkut seurakuntalaiset olivat kuitenkin jossain tavanneet Taavetti Rahikaisen ja esitelleet hänelle murheitaan kirkkonsa kunnosta. Rahikainen oli sanonut korjaavansa tornin purkamatta kattoa, minkä hän sitten tekikin.[48] Lopullisesti kirkko ei siitä kuitenkaan korjaantunut, vaan se jouduttiin yläosaltaan rakentamaan kokonaan uudestaan. Intendentinkonttorin piirustukset esittävät yksikerroksista kirkkotilaa, jossa on tasakatto. (Kuva 13.) Torni koostuu neliöpohjaisesta alusrakenteesta, jonka kulmat on linjassa kannatinpilareiden kanssa. Ristikeskuksen yläpuolelle kohoa torni tai lanterniini.  Matti Salosen Sulkavaan tekemistä rakenteista ei ole jäänyt tietoa, mutta voi olettaa, että hän on tehnyt sisätilaan välikattokupolin ja joutunut sen vuoksi poikkeamaan Intendentinkonttorin ehdottamasta tornin alusrakenteesta.

Matti Salonen oli rakentamassa Raudun kirkkoa (Kuvat 14.–15.), kun hän 10.4.1823 kuoli. Työmaa toimi pari kuukautta ilman rakennusmestaria, jonka jälkeen ilmeisesti saatiin Taavetti Rahikainen jatkamaan johtamistyötä. Kirkon salvostyöt olivat ehkä suurin piirtein valmiit, kun Rahikainen tuli paikalle, sillä Raudun kirkon katto-osan hän esitti ansioluettelossaan tehdessään myöhemmin sopimusta Puumalan kirkon rakentamisesta. Intendentinkonttorin piirustuksissa vuodelta 1821 Raudun ja Savitaipaleen kirkkoja varten on poikkeuksellisen korkea sisäisten kannatinpylväiden varaan suunniteltu  kaksinivelinen torni. Matti Salosen piirustus Savitaipaleen kirkkoa varten on säilynyt, mutta mitä Raudun seurakunta rakennuslupa-anomukseensa on liittänyt ei tiedetä. Tarja Kydén olettaa sieltäkin lähetetyn kahtamoisen luonnokset.[52] Tähän voi lisätä, että luonnokset Raudun kirkkoa varten on todennäköisesti tehnyt Matti Salonen ja niihin varmaan samanlaisen mahtavan kolminivelisen tornisuunnitelman kuin Savitaipaleelle. Hänellä oli tapana, kuten Intendentinkonttorillakin, käyttää samaa luonnosta samanaikaisesti suunnitteilla oleviin kirkkoihin. Konttorin vastapiirustuksissa myötäillään Matin torniaihetta, mutta tyypillisesti sitä on typistetty yhdellä nivelellä. (Kuva 16.) Intendentinkonttorissa on annettu vähän periksi myös vesikaton suhteen, nousukulma on hivenen jyrkempi kuin esimerkiksi Sulkavan piirustuksissa. Savitaipaleen kirkon rakentaminen jäi erilaisten vaiheiden jälkeen lopulta kokonaan Taavetti Rahikaiselle, ja työ valmistui 1827. Viimeinen Savitaipaleen koulukunnan kannatinpilari-kahtamoinen oli Puumalan kirkko, jonka Rahikainen rakensi 1830. Sen piirustukset oli tehty Sulkavan kirkon piirustusten mukaan, ja ne olivat olleet valmiina useita vuosia, kun kirkkoa vihdoin päästiin rakentamaan. Siis jo vähän vanhentuneita piirustuksia seuraten Rahikainen teki Puumalan kirkon keskustornin  yksikerroksiseksi. Kannatinpilarien pystyhirsien yhdistäminen seinien lamasalvosrakenteeseen  aiheutti ongelmia, kun seinät painuivat, eivätkä pilarit antaneet myöten. Tämä vaikeus oli Karlskronan Ulrica Piassa ennakoitu ja vältetty, kun seinät rakennettiin pystyyn asetetusta puusta. Lohtajan kirkossa pilarit olivat vanhasta pohjalaisesta hirsiseinien tukijärjestelmästä tuttuja lamaan salvottuja hirsiarkkuja tässä toisenlaiseen tarpeeseen sovitettuina.[55] Hirsiarkuilla on kuitenkin rajoituksensa. Ne eivät kovin korkeina ole vapaasti seisovina tukevia, ellei niitä sitten tehdä niin leveiksi, että ne vievät liikaa tilaa ja haittaavat näkyvyyttä. Sitä paitsi rakenne oli kallis, koska se vaati enemmän kirvesmies-työpäiviä kuin pystyhirsistä tehty kannatinkehikko.

Haminan Ulrika Eleonoran –kirkossa käytetystä salvostekniikasta ei ole tietoa. Sotilasarkkitehdin suunnittelemana se on saattanut Karlskronan amiraliteetinkirkon tapaan olla rakennettu pystyhirsistä. Elisabetin-kirkon rakennustavasta ei myöskään ole tietoa, mutta Arvi Junkkarisen rakentamana sen voi olettaa seinien osalta olleen lamasalvosrakenteisen. Tornin kannattajat näyttävät Viipurin kuvernementin atlaksen pohjakaavan mukaan olleen pystyhirsiä. Jos niin oli, miten rakenteellinen ristiriita oli ratkaistu? Mahdollisesti se tapahtui niin kuin myöhemmissä itäsuomalaisissa kahtamoisissa kannatinpilareiden ja vetoparrujen väliin sovitetuilla kiiloilla, jotka poistettiin, kun seinät olivat painuneet.

Edellä on selostettu Sulkavan kirkon rakenteellisia ongelmia, jotka veivät kirkon uudelleen rakentamiseen kolmisenkymmentä vuotta sen valmistumisen jälkeen. Aivan varma ei voi olla siitä, että perimmäinen syy oli kannatinpilarien ja seinien yhteensovittamattomuus, mutta muiden esimerkkien valossa sitä voi epäillä. Niissä kuitenkin selvittiin pelkällä säikähdyksellä. Mikkelissä oli vielä sisustustyöt kesken, kun vetoparrujen hirret kannatinpilareiden yläpuolella alkoivat kohota ja seinähirsien pelättiin irtoavan liitoksistaan. Rakennusmestari oli aikaa sitten poistunut paikalta, mutta kirkonpenkkejä tekemässä ollut puuseppä pelasti tilanteen. On vaikeata enää selvittää, mitä todella tapahtui. Ehkä puuseppä löysi pilarien ja vetoparrujen väliin laitetut kiilat, jos sellaisia oli, mutta pitäjänkokouksen neuvonpidon tuloksena häntä kehotettiin sahaamaan pilarien yläpäät aina niiden keskellä oleviin tappeihin saakka, joilla pystyhirsi oli sovitettu vetoparrun vaakahirteen. Samoin Raudun kirkko oli ollut joitakin vuosia valmiina, kun havaittiin, että kannatinpilarit estivät tornin painumisen seinien kanssa. Tutkittaessa löydettiin kiilat, ja arvioitiin niiden poistamisen vaativan ammattimiestä, joten lähetettiin hakemaan Rahikaista Savitaipaleelta. Puumalassa Rahikainen taas kävi kirkon rakentamisen jälkeen kaksikin kertaa ja poisti kannatinpilareiden kiilat ilman sen kummempaa dramatiikkaa, tosin eri maksusta. [56] Ihmeteltäväksi jää, miksi rakennusmestarit eivät kertoneet seurakunnissa tästä välttämättömästä jälkitoimenpiteestä, hoitamatta sitä silti aina itse rakennustehtävään kuuluvana.

Byrokraattisten paineiden takia Savitaipaleen mestarit ovat toteuttaneet mahdollisesti sotilasteknikkojen 1600-luvulla kehittämää kannatinpilarirakennetta, joka ei juuri näytä muualla kuin Bassin intendentinkauden aikaisessa Itä-Suomessa saavuttaneen merkittävää suosiota. Matti Salonen ja Taavetti Rahikainenkin näyttävät tilaisuuden salliessa, kuten Kirvussa ja Valkjärvellä, mielellään palanneen kirvesmiesperinteen mukaiseen kattorakenteeseen.

Nordea Pankki Oyj lahjoitti Suomen arkkitehtuurimuseolle syyskuussa 2013 usean sadan piirustuksen kokonaisuuden, joka oli siirtynyt pankin omistukseen sen vuosien varrella hankkimien kiinteistöjen mukana. Lahjoitus täydensi museon jo 2008 pankilta saamaa 53:n piirustuksen lahjoitusta.

Kun piirustuksia ryhdyttiin käymään läpi, kiinnittyi arkiston henkilökunnan huomio vanhalta näyttävään piirustussarjaan. Selvästi 1800-luvulle ajoittuvat piirustukset esittävät Senaatin torin laidalle, Unioninkadun ja Aleksanterinkadun kulmaan rakennettua empiretaloa. Piirustukset ovat päiväämättömät ja signeeraamattomat. Koska heräsi epäilys, että ne voisivat olla C.L. Engelin tekemät, päätimme selvittää suunnitelman alkuperän. Nordean kokoelmasta löytyi yhteensä kahdeksan piirustusta kohteesta. Neljä pohjapiirustusta ja neljä julkisivua, jotka on tehty vesiväreillä paksulle paperille. Pohjapiirustukset on liimattu kankaalle yhteen niin, että ne voi taittaa A4 –kokoiseksi haitariksi. Julkisivujen taustalla on samaa kangasta, mutta kaksi niistä on myöhemmin leikattu irti ja kehystetty. Ne ovat selvästikin olleet samalla tavalla liimatut neljän sarjaksi kuin pohjatkin, koska kaksi pihajulkisivua ovat edelleen kiinni toisissaan. Unioninkadun puoleiseen julkisivuun on kirjoitettu ”Ritning till Schiefnerska gården i Helsingfors”. (Kuva 1.) Otsikon kirjoitustyyli poikkeaa piirustuksen muusta tekstistä, joka on vanhemman näköistä. Tämä huomio sai arkiston henkilökunnan epäilemään, olisiko otsikko tehty piirustukseen myöhemmin. Kauppias Ignatz Schiefner oli Helsingin kaupunginarkistossa olevan tonttikortin mukaan ostanut talon A.A. Thesleffiltä vuonna 1852. Oliko mahdollista, että hän olisi halunnut oman nimensä vanhempiin, aiemmin tehtyihin piirustuksiin?

Aleksanterinkadun puoleiseen julkisivuun on myöhemmin luonnosteltu lyijykynällä kulmatorni. (Kuva 2.) Se muistuttaa selvästi arkkitehtitoimisto Gesellius, Lindgren, Saarisen viereiselle tontille piirtämän Pohjoismaiden

Osakepankin tornia. (Kuva 3.) Rakennuksen suunnittelu aloitettiin 1903. Pohjoismaiden Osakepankki oli ostanut kulmarakennuksen Schiefnerin kuolinpesältä 1881. Vanhaa rakennusta ei kuitenkaan haluttu purkaa ja se näkyykin 1900-luvun alussa osakepankista otetuissa kuvissa. (Kuva 4.)

Armas Lindgrenin luonnoskirjoista löytyy piirustuksia, joissa torni on sijoitettu Senaatintorin puoleiseen kulmaan. Vaikuttaa siltä, että Lindgren on jostain syystä saanut vanhemmat piirustukset käyttöönsä suunnitellessaan uutta rakennusta. Kolmikon arkkitehtitoimistossa heinäkuussa 1903 tehdyssä Unioninkadun puoleisessa julkisivupiirustuksessa on vielä torniaihe ja viereisen talon julkisivua on yhdenmukaistettu pankin julkisivun kanssa. Kulmatalon ikkunat on piirretty pieniruutuisiksi (ne on valokuvista päätellen 1800-luvun lopussa muutettu T-puitteisiksi), pääsisäänkäynti on saanut jugendasun ja rakennuksen kulmaa on korostettu torniaiheella. Näitä muutoksia ei tehty. Kun rakennuksen alkuperää ryhdyttiin perusteellisesti penkomaan, löytyi museon kuva-arkistosta kortti, jolle oli liimattu vuonna 1831 tehty piirustus talosta. Sen oli allekirjoituksellaan vahvistanut C.L. Engel sekä intendentin konttorissa työskennellyt Anton Wilhelm Arppe. Alkuperäinen piirustus, josta on tehty A4-kokoinen kopio museolle, kuuluu Helsingin kaupunginarkiston kokoelmiin. Vuonna 1831 vahvistetussa piirustuksessa oleva rakennus on selvästi sama kuin Schiefnerska gården. Kaupunginarkistosta löytyi myös Aleksanterinkadun puoleinen julkisivu (tosin siihen on virheellisesti kirjoitettu Fredsgatan). (Kuva 7.) Molemmat julkisivut on rustikoitu kokonaisuudessaan. F. Tengströmin Senaatintorista 1837–1838 tekemässä kivipiirroksessa rakennus on paikallaan, mutta sen julkisivut on kuvattu sileiksi. (Kuva 8.) Tosin kuva on tehty niin kaukaa, ettei Tengström välttämättä katsonut tarpeelliseksi piirtää rustikointia. Venäläisen W. Swertschkoffin viisi vuotta myöhemmin Senaatintorin etelälaidasta tekemässä piirroksessa rakennuksen julkisivut ovat kuitenkin selvästi sileäksi rapatut. Kaupunginarkistosta löytyneet piirustukset ja museon arkistossa olevat kivipiirrosten kopiot herättivät kolme kysymystä: Oliko rakennus toteutettu 1831 vahvistettujen piirustusten mukaisesti? Oliko se rapattu sileäksi vuosien 1831–1843 välillä? Oliko rakennus Engelin itsensä piirtämä vai oliko piirustukset laatinut A.W. Arppe? Tässä vaiheessa museon kirjastonhoitaja Suvi Juvonen ryhtyi jäljittämään talon rakennuttajaa. Talojen omistajat ja tonttien myyntitapahtumien ajankohdat selvisivät Helsingin kaupunginarkiston tonttikorteista. Niistä kävi ilmi, että kauppias Peter Johan Leisten (merkitty tontin omistajaksi jo 1817 tonttikartassa) oli myynyt tontin valtioneuvos Gustaf Ladaulle 26.4.1830 7000 ruplalla. Kun Ladau kuoli, myytiin talo A.A. Thesleffille 6.4. 1835 68 800 ruplalla. Hinnan huomattava nousu selittyy sillä, että tontille oli pystytetty rakennus. Näin selvisi, että Senaatintorin laidalla sijainneen empiretalon oli rakennuttanut Gustaf Ladau.

Seuraavaksi Suvi selvitti kirjallisista lähteistä rakennuttajan taustan. Byggnadsordning för Helsingfors -julkaisusta vuodelta 1826 löytyi rakennusjärjestyksen hyväksyneiden Senaatin jäsenten nimet. Heidän joukossaan oli Gustaf Ladau. Suomen kansallisbibliografiasta kävi ilmi, että Ladau oli senaattori, postitirehtööri ja valtioneuvos, jolle oli annettu tehtävä järjestää Suomen postilaitos. Ladau ei ollut mitenkään pidetty mies, sillä postilaitos harjoitti tuolloin sensuuria ja postilähetysten tarkistusta. Kuultuaan Ladaun kuolemasta elokuussa 1833 Zachris Topelius kirjoitti päiväkirjaansa: Vihdoinkin paholainen nappasi itselleen hyvän paistin. Senaatintorin laidalla olleen tontin lisäksi Ladau omisti Hämeenkylän kartanon vuosina 1820–1833.[1] Google-haulla löytyi Helsingin pitäjä -vuosikirjasta 1974–1975 Kalevi Alarton artikkeli Hämeenkylän kartanosta.[2] Artikkelin mukaan valtioneuvos Ladau halusi paikan vastaavan arvoaan ja asemaansa ja kutsui C.L. Engelin suunnittelemaan kartanon rakennukset. Suunnitelmasta toteutui kuitenkin vain kaksi siipirakennusta. Engelin elämäntyötä käsittelevässä kirjassa tutkija Irma Lounatvuori kuitenkin toteaa, että Hämeenkylän kartanon suunnittelija on selvittämättä.[3] Ei siis ole varmaa, olivatko rakennukset Engelin käsialaa. Mikäli Unioninkadun varrelle rakennettu talo oli hänen piirtämänsä vahvistaisi se oletusta, että Ladau oli ollut häneen yhteydessä myös Hämeenkylän kartanon rakennuksista, koska nämä kaksi hanketta osuvat täsmälleen samoille vuosille. Sekä museolle lahjoitettuja piirustuksia että 1831 tehtyjä piirustuksia tutkimalla ei selvinnyt kumpi suunnitelma oli varhaisempi ja kumman mukaan rakennus alunperin toteutettiin.

Helsingin kaupunginmuseon arkistossa on E. Hoffersin Suurkirkon tornista vuonna 1866 ottama kuva, jossa rakennus näkyy selvästi. (Kuva 10.) Ulkoasu vastaa täydellisesti museolle lahjoitettuja julkisivupiirustuksia. Ikkunoiden puitejako on sama. Ensimmäisen kerroksen ikkunoita on levennetty näyteikkunoiksi, toisessa kerroksessa on 8-ruutuiset ikkunat ja kolmannessa 6-ruutuiset. Pääsisäänkäynti vastaa myös täsmälleen piirustusta.

Tutkimuksen perustella todettiin, että mikäli piirustukset ovat myöhemmältä ajalta kuin 1830-luvulta, esittävät ne Schiefnerin tilaamaa muutossuunnitelmaa, joka toteutettiin mitä todennäköisimmin vuonna 1852 hänen ostettuaan talon. Koska museon henkilökunta ei päässyt tutkimuksissaan enää eteenpäin, päätettiin kutsua Museovirastossa työskentelevä erikoistutkija Jarkko Sinisalo katsomaan piirustuksia. Hän on tutkinut Engelin tuotantoa vuosia ja kirjoittanut aiheesta useita artikkeleita.

Tutkittuaan piirustuksia hän totesi, että ne eivät ole Engelin käsialaa, vaan selvästi myöhemmältä ajalta. Engel ei Sinisalon mukaan koskaan piirtänyt ikkunoita niin pikkutarkasti kuin museolle lahjoitetuissa piirustuksissa on tehty, vaan jätti ikkuna-aukot yleensä mustiksi. Lisäksi hän totesi, että alakerran neliruutuiset ikkunat eivät näytä kuuluvan 1830-luvullle. Kaupunginarkiston tonttikortista selvisi, että Schiefner oli kauppias, mikä selittää sen, että ensimmäisen kerroksen ikkunat on muutettu näyteikkunoiksi. Sinisalon mukaan teksti ”Ritning till Schiefnerska gården i Helsingfors” ei ollut myöhemmin lisätty, vaan ollut piirustuksessa alunperin. Hänen mielestään oli todennäköistä, että piirustukset on tehnyt joku intendentin konttorissa 1850-luvulla töissä ollut henkilö.

Vuoden 1831 piirustuksista keskusteltaessa todettiin, että suunnitelma on hyvinkin voinut toteutua ja että Engel on saattanut tehdä piirustukset tai ainakin hän seurasi tarkasti rakennuksen suunnittelua. Tämä siitä syystä, että Helsingin yliopiston päärakennus oli samoihin aikoihin työn alla. (Kuva 11.) On mahdollista, että hän halusi yhtenäisyyden vuoksi käyttää rustikointia myös viereisessä rakennuksessa. Vuoden 1831 julkisivupiirustukset muistuttavat selvästi Engelin ensimmäisiä luonnoksia yliopiston päärakennuksen julkisivuiksi vuodelta 1828. (Kuva 12.) Sinisalon mielestä oli kuitenkin poikkeuksellista, että intendentin konttorissa laadittiin yksityistalon piirustukset. Hän ei uskonut kuitenkaan, että Arppe olisi ne tehnyt. Selityksenä intendentin konttorin osallisuuteen saattoi olla talon omistajan Ladaun korkea asema. Mielenkiintoisen salapoliisityön tulos on edellä esiteltyjen lähteiden perusteella seuraava:

1. Valtioneuvos Ladau tilasi Unioninkadun ja Aleksanterinkadun kulmaan rakennettavan empiretalon piirustukset mitä todennäköisimmin C.L. Engeliltä 1831. Ei ole varmaa laatiko hän ne omakätisesti vai joku muu intendentin konttorissa. Todennäköistä on, että Engel oli mukana suunnittelussa, koska rakennuksen paikka Senaatintorin kulmassa oli niin tärkeä.

2. Jäi epäselväksi, toteutettiinko rakennus 1831 piirustusten mukaisesti rustikoiduin julkisivuin.

3. Ei saatu selville koska rakennuksen julkisivut rapattiin sileiksi, mikäli ne alunperin olivat rustikoidut. Joko ne rapattiin 1850-luvun muutostöiden yhteydessä tai sitten aikaisemmin. Varhaisempaa ajankohtaa puoltaa W. Swertschkoffin vuonna 1843 Senaatintorista tekemä piirustus, jossa rakennus on kuvattu sileäksi rapatuin seinin ja 6-ruutuisin ikkunoin.

4. Arkkitehtuurimuseolle lahjoitetut kahdeksan piirustusta todettiin kauppias Schiefnerin tilaamiksi muutospiirustuksiksi, joiden mukaan rakennus muutettiin 1850-luvulla. Piirustusten tekijä ei selvinnyt.

5. Museolle lahjoitetut piirustukset olivat mitä suurimmalla todennäköisyydellä arkkitehtikolmikon Gesellius, Lindgren, Saarinen käytössä kun he suunnittelivat viereiselle tontille Pohjoismaiden Osakepankin rakennusta 1903.

6. Yli 100-vuotias empirerakennus purettiin 1936 valmistuneen Pohjoismaiden Yhdyspankin pääkonttorin tieltä.

Monitieteinen ja -kielinen 1800-luvun tutkimuksen verkosto kokosi jälleen tammikuussa yhteen eri alojen tutkijoita, joiden intressit liittyvät 1800-lukuun tai sivuavat sitä. Tänä vuonna konferenssissa Helsingissä keskusteltiin yksilön roolista ja paikasta osana historian tutkimusta. Päivien aikana pohdittiin biografisen ja henkilöhistoriallisen tutkimuksen uusia suuntia monesta eri näkökulmasta. Mukana oli tutkijoita etenkin historian, kulttuurihistorian, kirjallisuustieteen ja taiteentutkimuksen aloilta.

Historiankirjoituksessa on viime vuosikymmeninä totuttu kuvaamaan tavallisia ihmisiä ja heidän elämäänsä esimerkkinä jostakin yleisemmästä; yksilö voi kertoa laajoista historiallisista aiheista.  Tässä biografia voi toimia metodina, jonka avulla tarkastella laajoja yhteiskunnallisia ilmiöitä ja prosesseja. Vastavuoroisuus on biografian tärkeä ydin, yksilö ja yhteisö (yhteiskunta) kommunikoivat yhdessä. Elämäkertojen painopiste onkin historian ja kulttuurihistorian tutkimuksessa tällä hetkellä elämän intiimeissä ja henkilökohtaisissa tapahtumissa, ei tutkittavan henkilön julkisessa vallassa tai elämässä. Tässä taidehistorioitsija Leena Valkeapään Emil Nervanderin (1840–1914) elämää käsittelevän esitelmän kauniissa ja runollisessa otsikossa  tiivistyy mielestäni paljon historian suuresta merkityksestä yksilölle. Kuten Valkeapää asian kiteyttää, muistaminen on pakko. Meille on tärkeää muistaa ja me haluamme, että muut muistavat meidät.

Muistot ihmisistä ja ihmisten muistot elävät yksilöissä, perheissä ja verkostoissa, niin kauan kuin heistä (niistä) puhutaan – tai kirjoitetaan osaksi historian tarinaa. David Berliner sanoo muistin käsitteen tulevan nykyään hyvin lähelle kulttuurin käsitettä. Kulttuurinen muisti on valikointia, päätöksiä siitä, mikä on tärkeää. Kaikkea ei voi pitää kulttuurisesti aktiivisena. Muistettavuudessa on tärkeää toistuvuus, sillä mikä tahansa menneisyyden representaatio ei ole kulttuurista muistamista.[1]

Filosofi Adriana Cavarero on todennut, että toisen elämäntarinan kerronta on hyvin inhimillistä toimintaa, koska me kaipaamme, että joku toinen kertoisi meistä. Näin me olemme olemassa eräänlaisen paljastamisen kautta.[2] Tarinallisuus ja ajalliset kerrostumat, niihin liittyvät tapahtumat ja niiden muistot luovat meissä ja jokapäiväisessä elämässämme uutta. Menneisyys, nykyisyys ja tulevaisuus sekoittuvat meissä koko ajan. David Berliner sanoo, että muisti on menneisyyden jäljennös tässä hetkessä. Tämä menneisyyden kasauma toimii meissä, ja laittaa meidät toimimaan. Samalla Berliner on myös huolissaan muistamisen inflaatiosta. Hän siteeraa ranskalaista antropologia Joel Candauta, joka kuvaa, kuinka meidän suhteemme muistiin tai muistamiseen on pakkomielteinen. Kyvyttömyytemme käsitellä menetyksiä johtaa hänen mukaansa ongelmiin identiteettimme kanssa.[3]

Valkeapään tutkimuksen kohde kirjailija ja taidehistorioitsija Emil Nervander esitti eläessään yllättävän toiveen: hän halusi, että hänet unohdettaisiin. Hän meni toiveessaan jopa niin pitkälle, että määräsi tulevan hautansa Harjavallan hautausmaalla nimeämättömäksi. Elämänsä ja uransa Nervander kuitenkin omisti muiden muistamiselle ja muistiin merkitsemiselle. Asetelma herättää monia kysymyksiä: Eikö Nervanderin ääneen lausuttu unohtamisen halu johda hänen kohdallaan pikemminkin paremmin muistamiseen? Ja samaan aikaan, eikö muistaminen ole myös mitä suurimmassa määrin unohtamista? Kun jokin asia muistetaan ja merkitään muistiin, peittää se samalla alleen monia muita mahdollisuuksia ja tapahtumien kerrostumia. Huolimatta siitä, mitä Emil Nervander itse toivoi , ja osittain juuri siksi, hänet muistetaan edelleen. Leena Valkeapää on omistanut viime vuodet Emil Nervanderin muistamiselle kirjoittaen hänen elämäkertaansa, joka ilmestyy vuonna 2014 Taidehistorian seuran kustantamana. Taidehistorioitsija Hanne Selkokari käsitteli konferenssiesitelmässään elämäkerran roolia suomalaisen taidehistorian kirjoittamisen historiassa. Aiemmin biografialla oli vahva asema taidehistorian tutkimuksen kentässä. Suomen taiteen historiassa 1880-luvulta eteenpäin ryhdyttiin julkaisemaan lukuisia tutkimuksia ja elämäkertoja suomalaisista taiteilijoista. Nämä kirjoitukset olivat kansallisia projekteja ja rakennettuja mielikuvia suomalaisista taiteilijoista, esimerkkeinä vaikkapa elämäkerrat Johannes Takasesta (1849 – 1985) tai Werner Holmbergista (1830 – 1860). Myöhemmin 1900-luvulle tultaessa elämäkertojen asema ja tyyli jatkui 1800-luvun hengessä. Selkokarin tutkima taidehistorioitsija Aune Lindström (1901 – 1984) kirjoitti lukuisia elämäkertoja suomalaisista taiteilijoista, etenkin sotien välisenä aikana, perinteisiin nojaten. Vaikutteita tuli taidehistorian professoreilta  J. J. Tikkaselta (1857 – 1930) ja Onni Okkoselta (1886 – 1962).

Myöhemmin jälkistrukturalismin myötä tekijä autenttisen luovuuden lähteenä julistettiin vanhentuneeksi ja myös taiteilijaelämäkerroista tuli akateemisessa taidehistorian tutkimuksessa ongelmallisia. Kuitenkin samaa aikaan taidekirjoittamisessa (etenkin näyttelyjulkaisuissa) taide ja elämä-kirjoittaminen säilyi, ja on säilynyt tähän päivään saakka.

Selkokari toi konferenssiesitelmässään esiin orastavan suunnanmuutoksen taidehistorian ajankohtaisessa tutkimuksessa myönteisempään suuntaan suhteessa elämäkertatutkimukseen. Myös taidehistorioitsija Tutta Palin on pohtinut elämäkerrallisen tutkimuksen paikkaa taidehistorian kirjoittamisessa. Hän kysyy etenkin taidekirjoittamiseen ja näyttelyjulkaisuihin viitaten, onko elämäkerrallista tutkimusta koskaan edes laitettu syrjään taidehistoriallisessa tutkimuksessa?[4] Myös Selkokari nosti puheenvuorossaan esiin museot ja retrospektiiviset näyttelyt sekä niihin liittyvät katalogit, jotka ovat  osin jopa korvanneet perinteiset monografiset taiteilijaelämäkerrat. Erilaiset retrospektiivisellä otteella toteutetut näyttelyt ovat edelleen museoiden suosituimpia näyttelyitä. Niihin liittyvät (välttämättömät) näyttelykirjat pitävät lähes aina sisällään kronologisen kertomuksen taiteilijan elämän ja teosten välisestä yhteenliittymästä. Näyttelyt taas vahvistavat vanhaa taiteen kaanonia, jota aiemmin muokattiin elämäkertojen kautta.

Kuvataiteilijoiden elämäkerroissa on omia erityispiirteitä. Taiteilijaelämäkertojen kirjoittaminen on perinteisesti ollut paljolti syiden ja/tai seurauksien sanelua, jonkinlaista yritystä lukittuihin totuuksiin kausaliteettien johdattamana. Samalla taiteilija ja teokset on herkästi niputettu yhteen. Taiteen tutkija Catherine M. Soussloff kritisoikin taiteilijaelämäkertojen piirissä vallinnutta (ja usein edelleen vallitsevaa) tapaa lukita taiteilija kiinni omaan taiteeseensa. Hänen mukaansa taiteilija on pääasiallisesti nähty nerona ja näin häneltä on viety henkilökohtainen persoonallisuus.[5] Näin ei kuitenkaan tarvitse olla, sillä elämäkerta voidaan hahmottaa samalla lailla kompleksisena kuin elämä itsekin; epäloogisena, hauraana ja monikerroksisena. Kysymys taiteilijasta ja hänen teoksistaan onkin moniulotteisemmin hahmottuva. Taiteilijaelämäkerrassa on kyse vuorovaikutuksesta yksilön ja hänen elämänsä sekä häntä edustavien tekstien (tässä myös teosten) välillä.[6] Kaikki tutkittavat aineistot näyttävät, miten tutkijan ja tutkimuskohteen välinen suhde ei ole ongelmaton. Aineistot ovat merkityksellisyyden ketjuissaan loputtomia ja samalla ne myös ohjaavat käsityksiämme niistä. Taidehistorioitsija Hanna-Reetta Schreck toi kuvataiteilija Ellen Thesleffin (1869 – 1954) elämäkerran rakentumista käsittelevässä esitelmässään esiin, kuinka kuvallisia esityksiä voi tarkastella jälkinä taiteilijan aikeista ja ajatuksista sekä häntä ympäröineiden tapahtumien, ympäristön ja elämän ymmärryksestä.

Taiteilijan työt ovat täällä edelleen meidän koettavinamme ”lihallisina” objekteina ja ”todisteina” hänen toiminnastaan ja urastaan. Ne ovat osa meidän aikaamme juuri nyt, mutta samalla ne ovat myös hänen aikaansa ja kokemaansa. Taidehistorioitsija Yvonne Erikssonin mukaan taiteilijan teoksista voi tehdä johtopäätöksiä hänen elämästä, kiinnostuksen kohteista sekä inhimillisistä ja poliittisista arvoista. Sen sijaan taitelijan henkilökohtainen elämä tai viittaukset hänen kokemuksiinsa eivät välttämättä ole näkyvissä.[7] Myös Tutta Palinin mukaan taideteoksen voi laittaa osaksi taiteilijan elämänvalintoja ja poliittisia päämääriä, koska se avaa meille mahdollisuuksia nähdä pidemmälle, kuin mitä pelkästään teoksia katsomalla pääsisi.[8]

Teokset ovat juurtuneet menneisyyteen; niiden aiheet, värit, siveltimenjäljet, koko, kehykset ja marginaalit näyttävät monia ajallisuuteen ja paikallisuuteen ulottautuvia seikkoja ja tekoja. Taiteilijan elämäkertaa kirjoittava voi taideteosten äärellä pohtia Hans Beltingin muotoilemaa katsomisen kontekstia: olisiko mahdollista nähdä taiteilija tarkkailemassa ja työskentelemässä ja katsojan katsomassa häntä ja hänen teoksiaan? Beltingin mukaan kuvat eivät ole vain seinillä tai katsojan päässä. Ne eivät ole olemassa ”itsekseen”, vaan ne tapahtuvat ja ottavat paikan välittymisen ja tarttumisen, havainnoinnin tai aistimisen kautta. Beltingin mukaan meidän ruumiilliset kokemuksemme mahdollistavat meille tunnistaa visualiselle aineistolle luontaisen dualismin. Kieli on kuvien välittämisen väline, mutta samalla se tarvitsee ruumiimme saadakseen mukaan henkilökohtaisen kokemuksen ja merkityksen.[9]

Taiteilijaelämäkerran rakentumisprosessin yhteydessä on mahdollista käyttää ruumiinfenomenologiaa työkaluna. Sen avulla liikuttaisiin ”ulkoisen” ja ”sisäisen” tuolla puolen, sillä kieli ja diskurssiajattelu eivät ole ainoita, missä ihminen palautuu menneisyyteen ja kulttuuriin. David Berlinerin mukaan fenomenologisessa lähestymisessä yritetään tavoittaa ihmisen havainnoinnin tapoja ja sitä, kuinka ihmiset muistavat, unohtavat ja tulkitsevat uudelleen omaa menneisyyttään. Ihmiset muistavat ja kokevat muistojaan monista eri näkökulmista, jolloin myös ihmisen kehoa voi lähestyä muistamisen näkökulmasta, elämälle välttämättömän muistamisen paikkana. Jukka Sarjala Turun yliopistosta puhui biografisen tutkimuksen tekijän monimutkaisesta tilanteesta, missä tutkijan tulisi pystyä osoittamaan elämän olevan muutakin kuin tekstuaalista toimintaa. Sarjala puhuu tukaluudesta, jonka muodostavat maailma, aika ja paikka. Tämä rautahäkki muovaa ihmisestä aikansa tuotteen, mikä myös pakottaa hänen luovuutensa aikansa vangiksi tutkijan silmissä. Käsitykset kohteen mahdollisuuksista ja mahdottomuuksista ovat pääosin tutkijan omasta käsityksestä lähtöisin ja näin historiasta tulee rajoja ja sulkeutumisia.

Sarjala ei etsi absoluuttista vapautta, vaan hän yrittää demokratisoida sen, mitä on aiemmin nähty suurissa miehissä ja naisissa. Tutkijalla voisi olla mahdollisuus etsiä kohdettaan jatkuvasti muuttuvana ja joustavana – jonakin, joka on matkalla koko ajan jonnekin toisaalle. (Kuten varhaisromantikot sanoivat, ”unendlich”, tässä merkitykseltään myös ääretön, ei vain päättymätön.) Sarjala kysyykin provosoivasti, voisiko henkilöhistoriaa kirjoittaa henkilön inhimillisyyttä korostamatta? Biografiat kun perinteisesti vahvistavat ennakkokäsityksiä tutkimuskohteen inhimillisyydestä.

Saksalaisen romantikko E.T.A. Hoffmannin (1776 – 1822) ”Nukuttaja-kertomus” (Der Sandmann, 1817) käsittelee arkipäivän ja kuvitellun risteytymiä. Hoffmann pohtii kertomuksessaan, millaiseksi olennoksi ihmisyksilö hahmottuu:

    Ei ole mitään kummallisempaa ja hullumpaa kuin todellinen elämä.

Sarjala on pohtinut Nukuttaja-kertomuksen yhteydessä, miten se viittaa tai liittyy ihmisen päättymättömyyteen. Jos kerran historia on fiktiota, miksei tutkija voisi tuoda joukkoon jotakin epätavallista ja ihmettä, mikä löytyisi yksilöstä? ”Nukuttajassa” päähenkilö Nathanael ei osaa eikä halua erottaa kuvitelmia ja arkitodellisuutta toisistaan. Myöskään lukija ei voi sanoa, mikä on todellista ja mikä on henkilön omaa kuvitelmaa, mielikuvitusta, mielenhäiriötä tai vastaavaa. Nathanaelin demoni toimiikin kertomuksessa maailmassa, eikä hänen mielessään. Näin tekstin antama käsitys on ambivalentti. Sarjala kysyykin, ovatko kirjassa kuvatussa ihmisessä (ja ihmisessä yleensä) kiinnostavampaa hänen inhimilliset tunnusmerkkinsä, vai hänen rajattomuutensa ja vaikutuksille alttiina olemisensa?

Tältä pohjalta Sarjala kysyy, miten henkilöhistoriaa voisi tulkita yksilön päättymättömyyden näkökulmasta? Ensinnäkin tutkimus yksilön kyvystä muuttua joksikin toiseksi edellyttää inhimillisen ja ei-inhimillisen rajan madaltamista. Tämä raja nimittäin estää tutkijaa näkemästä yksilön kykyä muuttua joksikin toiseksi ja olla jotakin kaikkea muuta kuin tuttua. Rajan madaltaminen perustuu aavisteluun ja kauhunkin tunteeseen sekä oireiden tunnistamiseen, joista voisi päätellä tuntematonta. Tarkastelun kohteena ei olekaan tuttu, inhimillinen ja turvallinen subjekti. Eikö esimerkiksi taiteen tutkimuksessa perinteinen monografiamuotoinen taiteilijan ja teokset yhteen kietova kirjoittaminen nimenomaan vahvista tätä ahtauttavaa tuttuutta, joka ei anna mahdollisuuksia tuntemattoman tavoitteluun?

Esimerkkinä omista tutkimusaiheistaan Sarjala mainitsee musiikin kyvyn muuttaa yksilöä. Musiikkia ei hänen mukaansa kannata inhimillistää, vaan se on pikemminkin voimaa ja liikettä. Yksilön kyky muuttua joksikin toiseksi on parhaiten tarkasteltavissa mikrotasolla, koska muutokset ovat pieniä ja hienovaraisia. Mikrotasolla Sarjala tarkoittaa ruumiin ja mielen liikkeitä eli arkipäiväisiin tekoihin ja puheisiin liittyviä nopeasti muuttuvia tapahtumia. Ne paljastuvat pienissä eleissä, ohimennen. Makrotasot taas ovat vakaampia ja yksilön päättymättömyyden vastine makrotasolla on ympäristön monimuotoisuus. Se palautuu myös yksilöön, koska ympäristö tuottaa jatkuvasti mahdollisuuksia muuttua joksikin toiseksi. Ympäristön kompleksisuuden ymmärtäminen edellyttää henkilöhistoriassa monien eri alojen tutkijoiden yhteistyötä.

Sarjala kysyy, entäpä jos ei esiintyisikään autonomisia subjekteja? Näin rajat aineellisen ja aineettoman välillä muuttuisivat ja olisikin tiloja ja aloja, missä ihmiset liikkuisivat toisiinsa yhtyen. Yksilöä voisi ajatella voimien ja liikkeiden kontaktipintana yhdessä muiden toimijoiden kanssa, puhtaasti materiaalisena. Filosofi Rosi Braidottin mukaan nykyinen teknologian välittämä yhteisömme, esimerkkeinä robotit, digitaalinen elämä tai  kehoon yhtyvät proteesit, hälventää perinteistä eroa ihmisen ja toisen välillä tuodessaan esiin myös ihmisen epäluonnollisen rakenteen. Braidottin edustama posthumanistinen ajattelu ja määrittely johtaa meitä ymmärtämään useita tapoja olla maailmassa lihallisina ja aineellisina olentoina. Tämä lähestymistapa antaa mahdollisuuden muokata identiteettejämme lukuisiksi.[11]

1800-luvun tutkimuksen verkoston  seuraava konferenssi pidetään tammikuun 2015 lopussa Tampereella. Siellä syvennytään pohtimaan kansainvälisyyttä sekä ihmisten ja aatteiden liikkuvuutta otsikolla ”Suomi maailmalla ja maailma Suomessa”.

Taiteen tutkijat ovat erittäin tervetulleita osallistumaan verkoston toimintaan ja konferensseihin. Tunnelma Helsingissä oli mukaansatempaavan innostunut ja keskustelut antoisia ja vilkkaita! 2000-luvulla taidemessuista on tullut kyseenalaisen kyseenalaistamaton osa länsimaisen, ja ilmeisesti lisääntyvässä määrin muunkin globaalin taidemaailman toimintaa. Messuja voisi luonnehtia jopa taidemaailman “tahdistimeksi”. Ainakin tämänhetkisen kotikaupunkini New Yorkin taidekenttä tuntuu elävän ja hengittävän pitkälti messukalenterin mukaan. Keväälle tahtia antavat Armory, Scope ja Frieze, loppuvuodesta “kaikkien” olisi suunnattava Art Baseliin Miamiin, vaikka yleisesti on tiedossa, että siitä on muodostunut lähinnä rikkaiden karnevaali, jossa taideteokset palvelevat pitkälti samaa funktiota kuin kalliit kellot, tai mitkä tahansa muut statuksen näyttämiseen sopivat keräilyesineet. Karnevaaliluonteensa mukaisesti jokunen teos saattaa jopa muistuttaa taiteen kumouksellisuudesta, mutta talouden valta pitää huolen kumouksellisen kärjen taittumisesta ja talttumisesta.

Taidemaailman hegemonisessa diskurssissa vallitsee eräänlainen messujen näkemisen ja kokemisen pakko – siitä huolimatta, että monet taidekentän toimijat myöntävät pitävänsä niitä epämiellyttävinä taiteen esittämisen ympäristöinä. Messut vyöryttävät näkyville massoittain teoksia, joiden ennakoidaan myyvän. Usein ripustus on salonkimaisen täyteen tuupattu ja gallerioiden karsinamaiset messuosastot teoksille epäedullisia. Puhumattakaan lyhytkestoisten messujen epäekologisuudesta: eri puolilta maailmaa kuljetetaan valtavia määriä materiaa muutamien päivien tapahtumia varten. Myymättä jäävät teokset kuljetetaan takaisin lähtöpisteeseen. Messujen hiilijalanjäljestä kuulee keskusteltavan harvoin.

On selvää, että kauppa on aina kuulunut taiteeseen ja vähemmistössä lienevät ne taiteilijat, jotka eivät halua myydä teoksiaan, jos ostaja löytyy. Tällä erää tuntuu kuitenkin siltä, että raja taiteen sisältöpainotteisen esittämisen (muun muassa se, mitä olemme tottuneet kutsumaan museotoiminnaksi) ja ensisijaisesti kaupallisen esittämisen ja siihen liittyvän statussymbolina palvelemisen välillä on käymässä yhä häilyvämmäksi. Museot osallistuvat taidemessuille ja kuratoivat niille kokonaisuuksia. Taiteilijoiden teosten arvonnousu nostaa museoiden kokoelmien arvoa. Museoiden taustaelimissä saattaa olla tahoja, jotka ovat kytköksissä huutokauppayrityksiin. Taiteilijan tuotannon arvoa tunnutaan mitattavan yhä enemmän messuosallistumisten ja myynnin mukaan, ja myös medianäkyvyys määräytyy näin mitattavan “menestymisen” mukaan. Näkyvien näkyvyys kertautuu.

Museot ovat olleet myös merkittäviä taiteen ostajia, ja periaatteessa ne ovat voineet hankkia taidetta, joka syystä tai toisesta ei ole muuten kaupallistettavissa. Tiedämme, että tämäkin yhtälö on monimutkainen: on museoita, jotka keräävät kokoelmiaan varman päälle ja on keräilijöitä, jotka haluavat kokoelmiinsa hyvinkin haastavaa taidetta. On messuja, jotka ponnistelevat sisällöllisen ohjelman kehittämiseksi. Silti olen huolissani siitä miten kaupallisen potentiaalin ensisijaistuminen vaikuttaa taideteosten tuotantoprosesseihin: taiteilijoiden tekemiin valintoihin, siihen mitä yleisö näkee ja mitä se oppii arvostamaan. Miten esille pääsevä ja näkyvyyttä saava taide virtaviivaistuu sen mukaan, mikä milloinkin myy?

Taidekauppaa, -markkinoita ja -messuja tulisi tutkia enemmän, ja tutkimusta pitäisi tehdä kriittisestä kulttuurintutkimuksellisesta näkökulmasta. Ei lähtien liikkeelle siitä, tällä hetkellä vallitsevasta poliittisesta oletuksesta, että kaikki kaupan kasvu on toivottavaa ja tavoiteltavaa, ja että kulttuuri on mahdollisuuksien mukaan kytkettävä kaupallisuuteen.  Tämä oletus on kytkettävissä takavuosien laajempaan kulttuuriviennin ideaan ja siihen, että “luovien alojen” luovuutta määritellään nykyisessä kulttuuripoliittisessa diskurssissa kaupallisen menestymisen kautta. Innovaatiopuhe  on nyt saanut sulavan jatkeen keskustelusta, jossa luovuus markkinaistetaan. Innovaatio on keksintö, joka myy, ei välttämättä suinkaan sisällöllistä kekseliäisyyttä, vaikka nämä eivät toisiaan pois suljekaan.

Kuinka tutkia kriittisesti taidekaupan merkitysten moninaisuutta taiteen monimuotoisuuden säilymisen ja esillepääsemisen kannalta? Tarjoan hypoteesin kenelle tahansa, joka haluaa tarttua aiheeseen: messujen ja huutokauppojen aseman korostuminen taidemaailman arvotusten organisoijina kaventaa kaiken kaikkiaan taiteen diversiteetin esiintulomahdollisuuksia.

Kuka ottaisi taidemarkkinoihin kriittisen kulttuurintutkimuksellisen näkökulman ja kysyisi mitä tämä kaikki merkitsee vallan ja hierarkioiden kannalta? Entä sukupuolen, iän ja etnisyyden? Tihkuuko helpoimmin kaupallistettaviin tekijöihin kohdistuva keräilyinto ja sen tuottama lisäarvo todellakin laajalti muiden taiteilijoiden hyväksi? Tutkimuksellista tietoa kaivataan.

Huomenna Helsingin taidemuseossa Tennispalatsissa päättyy kotimaista ja kansainvälistä mediataidetta esittelevä näyttely Play.[1] Yksi näyttelyssä esillä olevista teoksista on kuvataiteilija Eija-Liisa Ahtilan DVD-installaatio Anne, Aki ja Jumala vuodelta 1998. Teoksessa, joka perustuu skitsofreniaan sairastuneen miehen kokemuksiin, päähenkilön mielen hajoaminen esitetään vertauskuvallisesti elokuvan koekuvaustilanteen kautta. Näyttelytilassa museovieras kohtaa tummanpunaisten verhojen rajaaman tilan, johon on sijoitettu joukko videomonitoreja sekä kaksi kookasta videoprojisointia. Videokuvissa katsojille esitetään näyttelijäehdokkaita valmisteilla olevaan elokuvaan nimeltään A Quest For A Woman ja sen kolmeen keskeiseen rooliin: näytellyissä monologeissa nähdään 5 erilaista Akia, 2 jumalaa ja 7 Annea.

Kuvaillessaan Ahtilan teosta artikkelissaan ”Miten esittää Jumalan kuolema” vuonna 2002 elokuvateoreetikko Kaja Silverman kutsui teosta ”kolmiulotteiseksi elokuvaksi”, jonka kertomaa tarinaa ei voi erottaa sen ”erikoislaatuisesta muodosta.” [2] Omassa väitöstutkimuksessani olen Silvermanin lailla ollut kiinnostunut nykykuvataiteen liikkuvan kuvan installaatioiden ”erikoislaatuisesta” muodosta. Sitä tutkiessani olen pyrkinyt selvittämään, kuinka monikuvaisissa liikkuvan kuvan installaatioissa kerrotaan tarinoita tilallisessa muodossa. Esitän väitöskirjassani ”Toisin kertoen – Kertomuksen tilallistaminen ja kohtaaminen liikkuvan kuvan installaatiossa”, että kun tarkastellaan nykytaiteen liikkuvan kuvan installaatiomuotoisia teoksia, teosten sisältöä ei tulisi erottaa jyrkästi niiden muodosta. Sen sijaan, teosten sisältöä ja muotoa tulisi pikemminkin tarkastella kokonaisuutena, jota kutsun tutkimuksessani teoksen tavaksi kertoa tarinoita tilallisessa muodossa. Tutkimuksessani olen käynyt läpi liikkuvan kuvan installaatioiden esitystilallisia ulottuvuuksia sekä sitä, minkälaista totutuista audiovisuaalisen kerronnan muodoista eroavaa tilallista kerrontaa monikuvaiset installaatiot tuottavat. Näiden seikkojen ohella olen tarkastellut myös sitä, kuinka vastaanottaja kokee teoksen esittämän ”kolmiulotteisen” kertomuksen ruumiillisesti, kokonaisvaltaisella tavalla. Käsittelen tilallisuutta ja kerronnallisuutta tutkimuksessani ennen kaikkea teoksen ja sen vastaanottajan välisenä kohtaamisena sekä vuorovaikutuksena, jossa molemmat osapuolet vaikuttavat aktiivisesti toisiinsa. Tutkimukseni alaotsikossa ”Kertomuksen tilallistaminen ja kohtaaminen liikkuvan kuvan installaatiossa” olen nimennyt tutkimukseni kohteen liikkuvan kuvan installaatioksi. Tällä termillä viittaan erilaisiin liikkuvaa kuvaa ja ääntä tilallisessa muodossa käyttäviin taideteoksiin. Liikkuvan kuvan installaatioiden monimuotoinen teosjoukko luetaan nykyisin tavallisesti mediataiteen tai videotaiteen laajojen kattokäsitteiden piiriin, mutta nykytaiteen kontekstissa puhutaan usein myös galleriaelokuvan (engl. gallery film), toisen elokuvan (ransk. cinéma d’autre) tai näyttelyelokuvan (ransk. cinéma d’exposition) kategorioista.[3] Ne kaikki soveltuvat hyvin käyttöön, kun tarkastellaan joukkoa sekä esitystavoiltaan että tallennusmuodoiltaan melko erilaisia teoksia. Omassa tutkimuksessani olen kuitenkin päätynyt käyttämään rajatumpaa termiä liikkuvan kuvan installaatio. Valitsemani termi huomioi teosten tilallisen luonteen, mutta sivuuttaa samalla tietyt video- ja filmitekniikalle erityiset materiaaliset ominaisuudet. Niiden sijaan valitsemani termin avulla on puolestaan mahdollista keskittyä tarkastelemaan sellaisia ominaisuuksia, jotka ovat yhteisiä erilaisten tallennus- ja esitystekniikoiden avulla toteutetuille tilallis-ajallisille liikkuvan kuvan esityksille.

Liikkuvan kuvan installaatio on spatiaalis-audiovisuaalinen esitys, jonka vastaanotossa visuaalisuudella ei ole ehdotonta etusijaa. Yhtä lailla merkityksellisiä tekijöitä teoksen vastaanottokokemuksen ja merkityksenannon kannalta ovat teokseen kuuluva auditiivinen materiaali, kuten myös teoksen tilallinen ulottuvuus. Tutkimuksessani kutsunkin liikkuvan kuvan installaatiota intermediaaliseksi teosmuodoksi, joka ammentaa kahden eri taiteenlajin traditiosta, nimittäin tilallisesta kuvataiteesta ja elokuvasta. Samalla tavoin myös tutkimukseni ammentaa sekä taidehistorian että elokuvatutkimuksen perinteestä, joiden välille pyrin luomaan kaivattua keskusteluyhteyttä. Liikkuvan kuvan installaation kaltaista ilmiötä tarkasteltaessa monitieteinen lähestymistapa on nähdäkseni välttämätön, sillä taidehistoriallinen tai elokuvateoreettinen näkökulma yksin ei ole riittävä. Tutkimuksessani analysoidut taideteokset ovat kaikki 1990-luvun aikana ja aivan 2000-luvun alussa valmistuneita kotimaisia liikkuvan kuvan installaatiomuotoisia teoksia, joissa audiovisuaalinen kerronta on hajautettu useampaan kuin yhteen kuvalähteeseen näyttelytilassa. Valintaan on vaikuttanut yhtä lailla teosten tilallinen muoto, kuin myös teosten tarjoama haaste audiovisuaaliselle kerronnalle. Lisäksi valintaan on vaikuttanut myös teosten vastaanottokokemuksen minussa – teosten kokijana ja kohtaajana – herättämät kysymykset taidemuodon olemuksesta, sen kerronnan keinoista ja mahdollisuuksista, sekä teoksen vastaanotosta. Installaatiomuotoisen teoksen ainutkertaisen esitystilanteen ja teoksen vastaanottajan kokemuksen huomioiva näkökulmani on yhtä aikaa sekä kontekstisidonnainen että myös teosmuodon prosessuaalisuutta korostava. Kun esimerkiksi tarkastelen tutkimuksessani kuvataiteilija Eija-Liisa Ahtilan (s. 1959) monikanavaisia DVD-installaatioita melodraamagenren viitekehyksen kautta, kiinnitän teosten Lohdutusseremonia (1999) ja Tuuli (2002) lähiluvussa huomiota erityisesti Ahtilan tapaan jakaa tarina tilassa useampaan kuvalähteeseen sekä teosten esitysympäristön erilaisiin, mutta tarkasti harkittuihin, elementteihin, kuten väreihin, ääniin ja tilan muotoihin.

Kuvataiteilija Pekka Niskasen (s. 1961) monikanavaisissa videoinstallaatioissa 4 Songs – As a Matter of Fat (1998) ja Ryokan Mother Tongue (2002) huomioni puolestaan kiinnittyy tapaan, jolla teosten päähenkilöt heittäytyvät vauhdikkaisiin monologeihin ja dialogeihin, jotka saavat paikkansa erilaisissa tiloissa, ja lähes jatkuvassa liikkeessä. Rauhattomasti liikkuva kamera, sekä Ryokanissa katsojan ympärille levittäytyvät suurikokoiset valkokankaat, tekevät teoksen vastaanottajan katsomiskokemuksesta hieman rauhattoman, paikoin jopa hengästyttävän. Taiteilijapari Minna Rainion & Mark Robertsin (s. 1974 & 1970) videoinstallaatiotrilogia Jos voisit nähdä minut nyt (2003–2008) on kolmen suurikokoisen monikanavaisen videoinstallaation, Rajamailla (2003), Kohtaamiskulmia (2006) ja Kahdeksan huonetta (2008), muodostama kokonaisuus. Visuaaliselta ja tilalliselta olomuodoltaan toisistaan

melko paljonkin poikkeavia teoksia yhdistää toisiinsa dokumentaarinen työmetodi, jonka kautta taiteilijat ovat lähteneet työstämään erilaisia yhteiskunnallisia aiheita installaatiomuodossa, tulkintani mukaan eräänlaisena esseistisenä installaationa.

Kuvataiteilija Heli Rekulan (s. 1963) kaksikuvaisten videoinstallaatioteosten Hotelli (1991/2005) ja Vyyhti (2000) kohdalla olen pohtinut teosten suhdetta sekä elokuvan historiaan että tiettyihin lähdeteoksiin. Nämä lähdeteokset – kuten amerikkalaisen avantgardeohjaajan Maya Derenin lyhytelokuva Ritual in Transfigured Time vuodelta 1946 – ovat elokuvia, joita Rekula liikkuvan kuvan installaatioissaan lainaa ja kommentoi tilallisessa muodossa, audiovisuaaliseksi appropriaatioksi nimeämäni työmetodin kautta. Tutkimukseni teoreettinen viitekehys on muotoutunut sekä taiteenfenomenologisen tutkimusperinteen että uusformalismin kautta. Fenomenologisen näkökulmani pohjaan elokuvateoreetikko Vivian Sobchackin fenomenologiseen elokuvateoriaan sekä filosofi Maurice Merleau-Pontyn fenomenologiseen ajatteluun.[4] Näiden näkökulmien avulla on mahdollista tutkia teoksen vastaanottajan ja tilan välistä vuorovaikutusta, samoin kuin myös vastaanottajan ruumiillisuutta, tämän liikkumista tilassa sekä katsomisen vaihtuvia näkökulmia. Taiteenfenomenologinen näkökulma mahdollistaa liikkuvan kuvan installaation tarkastelun kokemuksellisena, teoksen vastaanottajan tunteisiin ja aisteihin monipuolisesti vetoavana ilmiönä. Koska installaatiotaiteeseen liittyy olennaisena osana ajatus moniaistisesta kokemuksesta, käytän sanan katsoja rinnalla myös nimityksiä vastaanottaja, kokija ja kohtaaja tavoittaakseni paremmin taidekokemuksen moniaistisen ja tilallisen luonteen. Miellän fenomenologisen asenteen tutkimuksessani liikkuvan kuvan installaation herättämän kokemuksen tarkasteluna ja reflektoimisena. Hahmotan taiteenlajin olemusta ja ominaislaatua sekä toiminnan että kokemuksen näkökulmista kuvailemalla ja tulkitsemalla. Kirjoittamissani teosanalyyseissä tavoitteenani on ollut ”herättää uudelleen” kokemukseni installaatiomuotoisen taideteoksen kohtaamisesta, ja ikään kuin palata kuvauksen kautta takaisin kohtaamiseen ”näkemään, kuulemaan ja tuntemaan.” Vaikka taidehistoria on periaatteessa luonteeltaan materiaan keskittyvää tutkimusta, on se muiden tieteenalojen lailla viime vuosikymmeninä keskittynyt enemmän taideteosten ”diskursiivisiin tai kommunikatiivisiin ulottuvuuksiin” sekä teosten ”visuaalisten ominaisuuksien pohjalta tehtäviin tulkintoihin” ennemmin kuin teoksiin materiaalisina kokonaisuuksia.[6] Niin kutsutun ”uuden taidehistorian”[7] heikkoutena on pidetty muun muassa sitä, että taidehistoriallisen tutkimuksen suuntautuessa yksinomaan teoriaan, tutkimuksen perusta ”voi pettää”, jos teoksen materiaalinen tarkastelu korvataan yksioikoisesti merkitystä ja sisältöä tulkitsevalla ”yleistävällä ikonologisella tulkinnalla”.[8]  Kun halutaan tarkastella taideteoksen tilallisuutta ja teoksen vastaanottajan kokemusta teoksen ja sen välittämän kertomuksen tilallisesta muodosta, teoksen materiaalisten ja muodollisten ominaisuuksien tarkastelu tietyn todellisen tilan tarjoamissa puitteissa on välttämätöntä. Tästä johtuen tutkimukseni teoreettinen viitekehys nojaa myös, sekä viimeaikaisen taidehistorian että erityisesti elokuvatutkimuksen parissa harjoitettuun, uusformalistiseen tutkimukseen.

Vaikka formalistisella tutkimusasenteella on perinteisesti tarkoitettu taideteoksen muodon merkityksen korostamista teoksen sisällön kustannuksella, on hyvä huomata, että jo varhaisen formalistisen kirjallisuudentutkimuksen parissa kiinnostuksen kohteena ei ollut yksinomaan taideteoksen muoto, kuten usein yksipuolisesti ajatellaan, vaan tavoitteena oli paremminkin tarkastella taidetta prosessina, joka haastaa katsojan. Tutkimukseni teosanalyyseissä soveltamani uusformalistisen lähestymistavan puitteissa taideteoksen muotoa ei tule nähdä ainoastaan eräänlaisena ”astiana sisällölle,” joka on vailla omaa merkitystä, vaan muoto tulee nähdä osana kokonaisuutta, jonka vastaanottaja ymmärtää teoksena vastaanottotapahtumassa.[9] Nykytaidehistoriaan formalistinen tutkimusperinne on tehnyt paluuta aivan viime vuosikymmeninä tutkimuksissa, joissa tarjotaan uusia, taideteoksista itsestään nousevia tutkimuksellisia kehyksiä, joiden puitteissa on mahdollista suunnata tutkimusta eri suuntiin vallitsevien tutkimuksellisten kiinnostusten mukaisesti. Vastaavanlainen, taideteoksista ja niiden teosmuodosta ammentava, medium-lähtöinen tutkimusasenne kannattelee myös tätä tutkimusta ja sen orientaatiota. Tutkimuksessani tarkasteltavien teosten harjoittama kokeilu kerronnan kanssa sekä niiden tapa kertoa toisin – johon väitöskirjani otsikko viittaa – saa teoksen vastaanottajan pohtimaan kerronnan totuttuja perusperiaatteita – järjestystä, jatkuvuutta ja yhtenäisyyttä – samoin kuin myös tiettyjä ennakko-odotuksiamme ohjaavia vakiintuneita rakenteita tai niiden puutetta. Tutkimukseni kohdeteoksissa uudenlaiset kerronnan tavat toimivat usein hajautuksen, haarautumisen ja toiston kautta. Lineaarisen kertomusrakenteen sijaan ne hyödyntävät toimintatapoinaan niin yhteen kokoamista, purkamista ja monistamista, samoin kuin myös asioiden sijoiltaan siirtämistä ja törmäyttämistä. Niin kutsuttu jälkistrukturalistinen kirjallisuuden tutkimus puhuu tämänkaltaisten kertomusten kohdalla usein ”heikosta kerronnallisuudesta” (engl. weak narrativity).[10] Tällä tarkoitetaan sitä, että vaikka nämä kertomukset mielletään usein vaillinaisiksi tai vaikeiksi omaksua, ne onnistuvat – näennäisestä hankaluudestaan huolimatta – aikaansaamaan lukijassaan vaikutelman kerronnallisesta koherenssista. Kirjallisuudentutkija Marie-Laure Ryan on kuvaillut liikkuvan kuvan installaatiota muistuttavia, erilaisia ei-lineaarisia kertomuksia kokemuksellisesti kerronnallisiksi.  Tämä tarkoittaa, että kokonaisuus voi olla vastaanottajan kokemuksessa kerronnallinen, vaikka se ei olisikaan sanan kirjallisessa muodossa kertomus.[11] Ja vaikka teosten ilmaisumuodolla on tiettyjä yhtymäkohtia sekventiaalisesti järjestyvään perinteiseen elokuva-mediumiin, liikkuvan kuvan installaatioiden erityisyys löytyy ennen kaikkea niiden kyvystä haastaa vastaanottajan odotukset kausaalisesti motivoidusta kertomusrakenteesta dynaamisella, valintaan ja osallistumiseen innoittavalla kertomusrakenteella.

Liikkuvan kuvan installaatioiden harjoittama ”uusi kerronta”[12] ohittaa kertomukselle perinteisesti osoitetut vaateet kausaliteetista. Niiden sijaan se tyytyy kuvailemaan ja seuraamaan tilanteita, tapahtumia sekä sarjoittuvia olotiloja ilman ehdotonta pyrkimystä sepittää asioita loogiseen syy-seurausyhteyteen. Toinen toistuva piirre on simultaanisuus eli todellisuuden erilaisten elementtien läsnäolon samanaikaisuuden, hajautuneisuuden ja erillisyyden kuvailu. Uusia kerronnallisia muotoja kuvaakin erinomaisesti niiden kyky tarkastella jatkuvasti kerronnallisten elementtien yhdessäoloa: kuvia ja ääniä sisältävän astian kaltaisessa, montaasin ideaa toteuttavassa tilassa, elementtien samanaikainen läsnäolo luo oman lisänsä vastaanottotilanteeseen; se mahdollistaa kertomuksen eri osatekijöiden, erilaisten ajallisten ja eripaikkaisten tapahtumien, henkilöhahmojen ja asioiden rinnastuksen. Ranskalainen taidehistorioitsija Jean-Christophe Royoux on nimittänyt liikkuvan kuvan installaatioissa kohdattavia kertomuksen uudenlaisia muotoja ”tuloillaan oleviksi kertomuksiksi” (engl. coming narrative).[13] Tällä hän viittaa siihen, että kertomuksen vastaanottaja ei ole enää alisteinen kertomuksen kululle ja sen asettamalle aika-tilajatkumolle, vaan, sen sijaan vastaanottaja voi täydentää vastaanotossa kertomusta oman subjektipositionsa avulla. Väitöskirjassani tarkastelemani monikuvainen liikkuvan kuvan installaatio on näyttäytynyt minulle tutkimuksen aikana ennen kaikkea prosessuaalisena teosmuotona, joka tukee ja edistää vastaanottajansa ja kokijansa vuorovaikutteisuutta esittämänsä audiovisuaalisen materiaalin parissa. Tulkintani mukaan tämänkaltaiset teokset tähtäävät ruumiilliseen kokemukseen, jonka vastaanottamisessa auditiivisella tilakokemuksella on keskeinen rooli kuvien ja fyysisen tilan rinnalla. Teosten fyysinen muoto, ja niiden vastaanottajan ympärille luoma tila, korostavat tehokkaasti teosten temaattista sisältöä ja tunnelmaa. Ne välittävät teoksen ja sen kokijan affektiivista kohtaamista, ja pyrkivät edesauttamaan vastaanottajan kinesteettisiä kokemuksia ja empaattista eläytymistä. Kun teoksen vastaanottajasta tulee osa installaatioteoksen tilaa, kuten tapahtuu vaikkapa Rainion ja Robertsin Kahdeksannessa huoneessa, teosmuoto pyrkii tuomaan teoksen vastaanottajan mahdollisimman lähelle esitettyä tarinaa ja sen välittämää maailmaa; Kahdeksannessa huoneessa teoksen fyysinen muoto luo tilan, kuvien ja äänten yhteisvoimin immersiivisen, ja paikoin myös epämukavan tilan, joka korostaa tehokkaalla tavalla teoksen sisältöä. Tutkimukseni monissa kohdeteoksissa audiovisuaalisen materiaalin asettelu tilaan heijastelee niin todellista tilakokemustamme, kuin myös esimerkiksi tarinan päähenkilön kokemusta, jossa todellisuus ja mielikuvitus sekoittuvat toisiinsa. Näin tapahtuu muun muassa Eija- Liisa Ahtilan teoksessa Tuuli, jonka kerrontatapa on osin vastakkainen elokuvien perinteiselle, lineaariselle audiovisuaaliselle kerronnalle. Ahtilan käyttämä kerronnan tapa on kuitenkin usein – sikäli kun näin voi sanoa – lähempänä kokemustamme todellisuudesta, jossa tapahtumat, hetket, ihmiset ja asiat kulkevat eri tasoissa risteytyen ja törmäten eri tavoilla. Näin siksi, että todellinen kokemuksemme tilasta tai jostain tapahtumasta on aina monikerroksinen.

Tutkimuksessani liikkuvan kuvan ja kertomuksen tilallistamisen tematiikan käsittely on samalla sivunnut myös kysymystä kuvataiteen kontekstissa esitettävästä liikkuvan kuvan installaatiosta eräänlaisena audiovisuaalisen kerronnan ja esittämisen kokeiluareenana, sekä mahdollisena kehityspaikkana, joka on kenties notkeampi kuin liikkuvan kuvan vakiintuneet esitysinstituutiot. Kuvataiteen konteksti on viime vuosikymmeninä nähty liikkuvan kuvan ja elokuvallisen ilmaisun ”epäpaikkana” (engl. non-place of cinema)[14], missä liikkuva kuva rikkoo vakiintuneen ilmaisukielensä ja kielioppinsa sääntöjä. 1990-luvun ja 2000-luvun alun monikuvaisten liikkuvan kuvan installaatioiden voikin sanoa edustavan eräänlaista ”ei-lineaarista elokuvallisuutta” (engl. cinematic non-linearity), joka lainaa elokuvista tuttuja kerronnallisia strategioita, mutta käyttää niitä uudella tavalla muokaten niiden tapaa esittää todellisuutta.[15] Samalla on kuitenkin paikallaan huomauttaa, että vaikka korostan tutkimuksessani tiettyä teosmuotoa, nykypäivän videotaiteilijoille tai liikkuvaa kuvaa teoksissaan käyttäville kuvataiteilijoille video teknisenä välineenä on enää harvoin teoksen varsinainen aihe tai edes kovin vahva lähtökohta teokselle. Videosta tai liikkuvasta kuvasta on pikemminkin tullut sopiva medium, jonka avulla on mahdollista lähteä käsittelemään kiinnostavia aiheita tavoilla, jotka haastavat tai kommentoivat tehokkaalla tavalla totuttuja audiovisuaalisen kerronnan ja esittämisen keinoja ja tapoja.

Kastilian kuninkaan Alfonso Viisaan hovissa 1200-luvulla arabiasta latinaksi käännetyn Picatrix -nimisen loitsuoppaan mukaan Merkurius-planeetta tulee esittää talismaaneissa seuraavasti:

    ”Valtaistuimella seisova mies, jolla on kukko päänsä päällä. Jalat ovat kuin kotkan jalat. Vasemmassa kädessä on tulenliekki, jalkojen alla nämä karakterit.” (Picatrix 2.10.32)

Kuvaus kuuluu keskiaikaiseen kuvamagian perinteeseen, jonka päämääränä oli erilaisten rituaalien myötävaikutuksella kanavoida valitun planeetan suotuisia vaikutuksia kuvan kantajaan. Kiinnostavaksi kohdan tekee sen epätavanomainen ikonografinen esitys: länsimainen katsoja ei ole tottunut näkemään Merkuriusta linnunjalkaisena ja kukkoa päänsä päällä hautovana hybridihahmona. Myös klassisen caduceuksen paikan ottanut tulenliekki vaikuttaa oudoksuttavalta, etenkin kun tiedämme, että arabiankielisessä alkuperäisversiossa jumaluus pitelee kädessään haukkaa.

Vaikka perinteisen länsimaisen kuvaston tuntija ei ehkä tunnistaisikaan hahmoa Merkuriukseksi, olivat tällaiset poikkeamat kuitenkin suhteellisen yleisiä keskiajan astrologisen magian kuvastoissa. Eräässä firenzeläisessä käsikirjoituksessa säilynyt magian manuaali, niin ikään arabiasta 1100- tai 1200-luvulla latinaksi käännetty Liber Mercurii, Mercuriuksen kirja, esittää talismaanikiveen kuvattavan planeetan personifikaation lähes identtisellä tavalla:

    ”valtaistuimella istuva mies, jalat kuten kotkan jalat, pään päällä kukko. Vasemmassa kädessä haukka ja oikeassa avattu paperikäärö. Jalkojen alle nämä karakterit.” (Liber Mercurii. Firenze, Biblioteca Nazionale Centrale, ms. II.iii.214, ff. 24v-26r.)

Kuvauksessa toistuvat valtaistuin, kotkan jalat, kukko, sekä karakterit, joiden luonteeseen palaamme tuonnempana. Tulenliekin sijalla on sen sijaan arabialaiseen traditioon kuulunut haukka.

Vaikka käsityksiämme renessanssista – ainakin mitä populaarikäsityksiin tulee – hallitsevat osin edelleen ajatukset klassisen antiikin uudelleensyntymästä, harmoniasta, symmetriasta ja orastavasta rationalismista, ei renessanssi ollut kääntänyt selkäänsä keskiaikaisille ja klassisen kulttuurikaanonin ulkopuolisille ilmiöille, jotka myöhempi historiankirjoitus on toisinaan halunnut karsia pois renessanssi-ideaalistaan. Kuten jo Aby Warburg pani merkille 1900-luvun alkupuolella, vaikuttivat etenkin arabialaislähtöiset astrologisen magian teokset latinaksi käännettyinä monin tavoin renessanssin sielunelämään, ei vähiten visuaalisen kulttuurin alalla. Edellä esitetyt sitaatit eivät nekään hautautuneet risaisten käsikirjoitusten hämäriin, vaan ponnahtivat esiin eurooppalaisen renessanssin keskiössä, 1400-luvun lopun Medicien Firenzessä. Yksi aikakauden merkittävimmistä firenzeläisistä intellektuelleista, Marsilio Ficino (1433–1499), kuvasi 1489 Merkurius-planeetan personifikaation seuraavasti:

    ”mies valtaistuimella töyhtöpäähineessä, kotkan jaloin, pidellen kukkoa tai tulta vasemmassa kädessään, siivekäs, joskus riikinkukon päällä, ruoko oikeassa kädessään.” (De vita libri tres 3.18)

Kuten huomaamme, pohjautuu noin puolet kuvauksesta Picatrixiin, jonka tiedämme Ficinon tunteneen. Yhtäläisyydet Ficinon, Picatrixin ja Liber Mercuriin välillä herättävät monia kysymyksiä, joita olen sivunnut väitöskirjassani: 1) ovatko arabiankieliset alkutekstit voineet periytyä samasta lähteestä, 2) ovatko latinankieliset käännökset vaikuttaneet toistensa muotoon ja sisältöön, 3) onko Ficino tiennyt Picatrixin yhteydestä Liber Mercurii -teokseen, ja onko tämä yhteys vaikuttanut hänen valintoihinsa, tai yksityiskohtaisemmin, 4) kuinka arabialaisen tradition haukka on muuttunut tulenliekiksi?

Kuvahistoriallinen vaellus ja maagis-astrologisen kuvaston muutokset muodostavat kuitenkin vain pienen osan väitöksestäni, jonka kysymysten pääpaino on teoreettinen, aatehistoriallinen ja filosofinen. Pääosaa on saanut esittää mainittu Marsilio Ficino, Medicien piirissä vaikuttanut uusplatonilainen filosofi, kääntäjä ja astrologi, jonka pääsaavutuksena voidaan pitää Platonin tuotannon ja siinä sivussa monien uusplatonilaisten ja myöhäisantiikin esoteeristen tekstien kääntämistä kreikasta latinaan. Käännöksillään, joita voi monissa tapauksissa pitää pikemminkin uudelleentulkintoina kuin sanatarkkoina käännöksinä, hän pääsi vaikuttamaan ratkaisevasti siihen, miten myöhäinen uusplatonismi ja hermeettinen perinne tultiin Euroopassa ymmärtämään.

Väitöksessäni olen tutkinut Ficinon oman tuotannon vaikutukseltaan laajimpina pidettyjä osa-alueita, hänen antroposentristä eli ihmiskeskeistä ajatteluaan, jota on usein pidettynä malliesimerkkinä renessanssin uudesta, ihmis- ja yksilökeskeisestä ajattelusta, sekä hänen niin ikään vaikutusvaltaista kuvamagian teoriaansa. Koska Ficinon sidonnaisuus klassisen ja kanonisoidun kulttuuriperinnön osa-alueisiin on, kiitos pitkän tutkimushistorian, ollut kauan hyvin tiedossa, olen keskittynyt muihin lähderyhmiin. Erityisesti olen tutkinut Ficinon suhdetta niin kutsuttuun hermeettiseen perinteeseen; edellä siteeratuista teksteistä Liber mercurii on luokiteltu puhtaasti hermeettiseksi, ja myös Picatrixia pidetään sävyltään hermeettisenä.

Harvinaisuutensa vuoksi tämä väitökseni kannalta keskeinen termi kaivannee läpivalaisua. Termillä hermeettinen kirjallisuus tarkoitetaan pseudoauktori Hermes Trismegistoksen nimeen ja opetuksiin liittyviä tekstejä. Trismegistos esiintyi antiikin pseudepigrafisessa kirjallisuudessa egyptiläisenä, toisinaan Mooseksen aikoihin sijoitettuna monialaisena tietäjänä, jonka nimiin luettiin sekä uskonnollisia, filosofisia, alkemistisia että astro-maagisia tekstejä. Hermeettinen kirjallisuus jaetaan nykyään kahteen päälinjaan: niin kutsutun teoreettisen tai filosofisen Hermetican tekstit olivat pääosin kreikankielisiä ja syntyneet hellenistisessä Egyptissä myöhäisantiikissa.  Ryhmän tunnetuin tekstikokoelma lienee niin kutsuttu Corpus Hermeticum, jonka juuri Ficino ensimmäisenä käänsi kreikasta latinaksi. Toisen ryhmän muodostavat sisällöltään alkemistiset ja astro-maagiset teknisen Hermetican tekstit, jotka jakautuvat antiikin kreikankielisiin ja keskiajan arabialaisiin lähteisiin.

Tässä tutkimuksessa olen tutkinut Ficinon ja hermeettisen kirjallisuuden yhteyksiä kahtaalta: teoreettisen Hermetican yhteyksiä Ficinon ihmiskeskeiseen filosofiaan ja teknisen Hermetican vaikutusta hänen kuvamagiaansa. Hermeettisinä päälähteinä ovat toimineet 1100–1200-luvuilla arabiasta latinaksi käännetyt kuvamagiaa sivuavat hermeettiset ja hermeettis-henkiset tekstit, latinankielinen Asclepius ja Ficinon Pimander-nimellä tunnettu käännös Corpus Hermeticumista. Mainitsemisen arvoiset tulokset voi jakaa neljään pääalueeseen. Ensimmäisen pääväitteeni mukaan niin kutsuttu hermeettinen genesis, nykymuotoisen Corpus Hermeticumin ensimmäinen kirja, tarjosi mallin sille antroposentriselle ihmiskuvalle, jonka Ficino sittemmin esitti omanaan Theologia Platonica -teoksessaan. Kyseisessä tekstissä ihminen luodaan Raamatun tapaan jumalan kuvaksi ja luomakunnan kaitsijaksi, mutta lisäksi ihminen esitellään Platonin Timaios-dialogista tutun demiurgi-jumaluuden veljenä, ja hän saa ylimmältä jumaluudelta sekä kaiken universumia koskevan tiedon että kyvyn luoda jumalankaltaisesti. Selvät yhteydet niin Raamatun Luomiskertomukseen kuin Platonin Timaioksen luomismyyttiinkin mahdollistivat sen, että hermeettistä korpusta saattoi kokonaisuudessaan pitää oikeaoppisena, kristinuskon ja kreikkalaisen filosofian kanssa jotakuinkin yhteensopivana lähteenä. Katsonkin Hermeettisen genesiksen lisänneen hermeettisen kirjallisuuden filosofista painoarvoa Ficinon silmissä ja muokanneen hänen ajatteluaan rohkeammin hermeettiseen ja antroposentriseen suuntaan.

Tekstianalyysi osoittaa muutoinkin selvästi, että Ficinon ihmiskeskeinen ideaali tulee parhaiten ymmärrettäväksi nimenomaan filosofisen Hermetican tarjoamien esikuvien valossa. Koska Ficinoa on monissa yhteyksissä pidetty renessanssin ihmiskeskeisen ajattelun kantaisänä, voidaan eurooppalaisen antroposentrismin juuret tämän pohjalta myös yleisemmin jäljittää hellenistisen Egyptin esoteeriseen liikehdintään.

Toinen pääväittämäni liittyy Ficinon kuvamagiaan, joka johtopäätösten mukaan selittyy luontevimmin hermeettisen magian kontekstissa. Tulos on sikäli merkillepantava, että keskiajan vaikutusvaltaisin astronominen teos Speculum astronomiae oli tuominnut nämä lähteet kerettiläisiksi ja suorastaan ”kammottaviksi” (abominabiles), ja toisekseen monet modernit tutkijat ovat kiistäneet koko vaikutussuhteen olemassaolon. ”Kammottavien” lähteiden hyödyntämistä on saattanut kuitenkin helpottaa niiden hermeettisenä pidetty alkuperä, jolle Ficino mainitusti antoi paljon arvoa. Nykyisen evidenssin pohjalta emme tosin voi tietää ehdottomalla varmuudella, oliko Ficino keskiajan teknisen Hermetican, kuten yllä mainitun Liber Mercuriin, lukija, mutta monet sisällölliset yhtäläisyydet puhuvat todennäköisyyden puolesta. Esimerkiksi Ficinon kuvaamat planeettajumalat esiintyvät Picatrixin ohella samassa muodossa vain hermeettisissä lähteissä. Lisäksi Ficinon vaatimus maagisten karakterien yhdistämisestä talismaaneihin ja hänen tapansa luonnehtia talismaanien toimintaa löytävät lähimmät paralleelinsa juuri hermeettisistä teksteistä.

Kolmas teema liittyy kuvamagiaan sekin. Jos Ficinon teoreettiset näkemykset kuvien toiminnasta ja kuvatyyppien yhdistämisestä olivat, kuten oletan, peräisin teknisestä Hermeticasta, vaikuttaa hänen kuvien sisältöä koskeva tietonsa kumartavan eurooppalaisen kuvitusperinteen suuntaan. De vita libri tres -teoksen kolmannessa kirjassa (3.18) Ficino jakaa astrologiset talismaanikuvat kolmeen ryhmään, jotka tutkimuksen perusteella pohjautuvat aikakauden kuva- ja kuvitustaiteen praktisiin konventioihin.

Ensimmäinen ryhmä sisältää zodiakin merkkejä ja muita havaittavia tähtikuvioita sellaisina kuin, Ficinon sanoin, ”monet ihmiset ovat ne kuvanneet” (De vita libri tres 3.18). Ficino viittaa mitä luultavimmin astrologisen kuvaston genreen, jossa sekä tähtien konstellaatio että niiden muodostama ihmis- tai eläinhahmo esitetään päälletysten. Oivallinen esimerkki löytyy wieniläisestä 1400-luvun käsikirjoituksesta. (Kuva 1.) Samaa konventiota noudatettiin myös firenzeläisessä kuvataiteessa Ficinon elinaikana, kuten Giuliano Pesellon kattomaalauksessa San Lorenzon basilikassa. Toisen ryhmän, kuvat jotka ”ovat enemmänkin kuviteltavissa kuin näkyvissä”, muodostavat astrologiset personifikaatiot, josta esimerkkinä Ficino mainitsee niin sanotut dekaanijumaluudet. Käsitykset hahmojen ulkonäöstä pohjautuivat muinaisena pidettyyn autoritaariseen kirjallisuuteen kuten hermeettisiin lähteisiin, ja on luultavaa, että Ficino luki myös planeettajumaluudet samaan kategoriaan. Kolmannen ryhmän, karakterit, muodostavat pääosin ei-esittävät astrologiset symbolit. Keskiaikaisessa perinteessä karaktereiksi nimitettiin esimerkiksi monia salakirjoituksen muotoja, heprealaisen kirjaimiston tyyppejä, monogrammeja ja geometrisia kuvioita. Tässä tapauksessa Ficino vaikuttaa tarkoittavan spesifisti planeettojen yhteydessä esitettyjä merkkijonoja, joiden käyttö oli hermeettisissä lähteissä yleistä.

Näiden kolmen teeman ohella tulokset ovat pakottaneet ottamaan kantaa Ficinon kuvateoreettista ajattelua koskevaan tutkimusperinteeseen. Tämä koskee etenkin taidehistoriaa, jossa renessanssitaiteen ficinolais-uusplatonilais-maaginen tulkintaperinne oli yksi 1900-luvun ikonologisen tutkimuksen kruununjalokivistä. Olen jättänyt tämän tutkimuksen ulkopuolelle Erwin Panofskyn ja monen muun kuuluisat Botticelli-, Michelangelo- ja Dürer-tulkinnat, ja keskittynyt Ernst Gombrichin uusplatonilaisen kuvasymbolin teoriaan, joka on ollut 1950-luvulta aina tähän päivään saakka yleinen viittauskohde ja teoreettinen lähtökohta lähes mistä hyvänsä maagisen tai esoteerisen kuvaston ilmiöstä puhuttaessa.

Joiltain osin Gombrichin laaja ja vaikutusvaltainen teoria on edelleen ajankohtainen, joiltain osin se on taas jäänyt kuin vaivihkaa pois käytöstä ja korvattu malleilla, jotka ovat lähdeaineiston nojalla paremmin perusteltavissa. Silti edelleenkin voi nähdä viitattavaan myös sellaisiin Gombrichin Icones Symbolicae -esseen väittämiin, joita voi nykytiedon valossa pitää kyseenalaisina. Haluan tässä yhteydessä puuttua muutamiin nimenomaan Marsilio Ficinoa käsitteleviin kohtiin, jotka ovat oman tutkimukseni kannalta merkittäviä.

Gombrich esittää useassa yhteydessä, että kuvamagia – ja Ficinon kuvamagia spesifisti – on luonteeltaan niin irrationaalista, ettei sen sisältöä voi selittää diskursiivisen järjen keinoin. Lähdeanalyysin pohjalta väitettä ei voi pitää täysin validina. Ficinon kuvamagia on nähtävissä filosofisesti perusteltuna oppijärjestelmänä, joka oli riittävästi yhteensopiva platonilaisen metafysiikan, skolastisen ajattelun ja kristinuskon kanssa näyttäytyäkseen riittävän monien aikalaisten silmissä uskottavana ja hyväksyttävänä systeeminä. Oppineessa magiassa, josta Ficinon tapauksessa on kyse, kuvien toiminnan taustalle pyrittiin aina löytämään looginen selitys, filosofinen teoria tai uskottava lähde. Se tosiasia, että renessanssin magia ei täytä nykyisen tieteellisen ajattelun edellytyksiä, ei tarkoita, ettei sen taustalta voisi löytyä 1400-luvun asteikolla järkeenkäypiä selityksiä, tai että se pitäisi assimiloida yksinkertaiseen voodoo-magiaan, kuten Gombrich vaikuttaa tekevän.

Toinen väite koskee Ficinon mainitsemaa ouroboros-motiivia, häntäänsä nielevää siivekästä käärmettä Ajan symbolina. Gombrichin mukaan Ficinon seurasi Horapollo-nimisenä tunnettua myöhäisantiikkista mutta muinaisempana pidettyä lähdetekstiä, jossa käärme tosin esiintyy siivettömänä ja symboloi ajan sijaan Universumia. Tämän poikkeaman sai Gombrichin päättelemään toteamaan:

    ”Eroavaisuus […] voi olla sattumanvarainen, mutta se muistuttaa tärkeästä tosiasiasta: Kun symbolien ei uskota olevan konventionaalisia vaan essentiaalisia, pitää niiden tulkinta jättää inspiraatiolle ja intuitiolle. […] Symbolin, joka esittää paljastuksen, ei voi sanoa omistavan vain yhtä identifioitavissa olevaa, erottaviin piirteisiin palautuvaa merkitystä. Kaikkien sen aspektien mielletään olevan ladattuja merkitysten paljoudella, jota ei voi koskaan oppia tyhjentävästi, vaan joka on löydettävä kontemplaation prosessissa.” (Gombrich 1972, 159)

Kyseessä on nähdäkseni Gombrichin yritys ajanmukaistaa ajatteluaan lukijakeskeisyyteen heränneelle 1970-luvulle, jolloin semiotiikan parissa virinnyt ajatus merkitysten varioinnista oli muodissa. Tällaisella mielivaltaisen polysemian hyväksynnällä, jonka Umberto Eco liitti erityisesti hermeettisen perinteen ominaisuudeksi, ei ole kuitenkaan mitään tekemistä renessanssin magian ja hermetismin historiallisten ilmiöiden kanssa.  Ficino näyttäytyy päinvastoin hyvin perinnesidonnaisena kirjoittajana, eikä hänelle, oppineena ja tekstinsä tarkoin tunteneena filosofina, olisi tullut mieleenkään ryhtyä muuntelemaan traditiota oman intuitionsa pohjalta.

Myös käärme-kuvauksen poikkeamat selittyvät varsin helposti muiden tekstilähteiden ja kuvatyyppejä yhdistelevän ikonografisen tradition nojalla. Keskiajan kuvituksissa lohikäärmeeseen monasti sekoittunut tai assimiloitunut käärme esitettiin usein siivekkäänä, oli kyse sitten ajan symbolista, Saturnuksen attribuutista tai bestiariumien tarueläimestä. Käärmeen siipiä ei yleensä mainita tekstilähteissä, joten kyse on enemmänkin vakiintuneesta taiteellisesta käytännöstä. Ficino onkin mitä ilmeisimmin yksinkertaisesti yhdistänyt keskiaikaisesta ikonografiasta poimimiaan tietoja Horapollon ja muiden tekstien tarjoamaan ainekseen.

Jo sivuttu kysymys magian irrationaalisuudesta johdattelee Lectio praecursiorian viimeisen teemaan. Nykynäkemyksen mukaan teoreemat magian irrationaalisuudesta ja primitiivisyydestä perustuvat 1900-luvun alun ideologisesti värittyneisiin tutkimuksiin, joissa toisaalta puritaaninen kristillisyys, toisaalta valistuksellisuus ja tieteellistä puhtautta vaalinut looginen empirismi näyttelivät suurta roolia. Tällöin magia määriteltiinkin yleensä suhteessa uskontoon ja tieteeseen. Se nähtiin mielellään oikeaoppisen uskonnon ja oikean tieteen turmeltuneena vastakohtana, ja se sijoitettiin ”primitiviiseen” kolmanteen maailmaan tai ”pimeään” menneisyyteen. Magian ja sen liittolaisten, kuten hermeettisen tradition, soveltuvuutta tutkimuksen kohteeksi pidettiin usein kyseenalaisena, ja molempia pidettiin voimina, joiden vaikutukselta massoja oli ihmiskunnan edun nimissä suojeltava.

Tästä maastosta käsin myös Gombrich muotoili tuomionsa. 1900-luvun kuluessa magian tutkimus koki kuitenkin monia muutoksia. 1950- ja 60-luvuilla alkoi lisääntyvissä määrin esiintyä yrityksiä tutkia vastakohtaisuuden sijaan magian eri muotojen samankaltaisuuksia suhteessa tieteeseen ja uskontoon, ja hiljalleen jyrkät oppositiot alkoivat vaikuttaa hedelmättömiltä lähtökohdilta. Vuoden 1990 tienoille sijoittuneen, etenkin historia-tieteisiin vaikuttaneen suuren tutkimushistoriallisen murroksen jälkeen keskiajan ja renessanssin magiaa on pyritty lähestymään osana aikakausille tyypillistä ja normaalia toimintaa – ei tieteen tai uskonnon korvikkeena tai niiden turmeltuneena muotona, vaan osana yleisinhimillistä maailmankatsomusten ja elämänasenteiden kompleksista kokonaisuutta, jonka kautta yksilöt ja yhteisöt pyrkivät tarkastelemaan, käsittelemään ja kontrolloimaan ympäröivää todellisuutta.

Myös tämä tutkimus on jakanut nämä lähtökohdat. Muiden tavoitteidensa ohella se on pyrkinyt edistämään vaiettujen oppialojen, kuten magian ja hermeettisen perinteen, kiihkotonta ja systemaattista tieteellistä tutkimusta muistuttaen samalla siitä, ettei epämiellyttävien asiain kieltäminen – niin nykyisten kuin menneiden – koskaan edistä niiden ymmärtämistä eikä lisää tietouttamme mistään. Tässä on syy myös siihen, miksi nostin alussa esiin muutamat, sinällään vähäpätöiset esimerkit: Tapaukset, joissa Merkuriuksen kotkanjalat kulkeutuvat intialaisen ja arabialaisen astrologian kautta hermeettisen tiedon valepuvussa Eurooppaan, ja vaikuttavat keskeisesti Italian renessanssin merkittävimmän maagikon pääteokseen, voivat konkreettisella tavalla osoittaa, kuinka helposti yksilöitävissä ja näkyvissä muodoissa ei-klassinen kulttuuriperintö otti osaa renessanssin rakentumiseen. 

Edvard Munch tunnetaan vahvasti omakohtaisesta taiteestaan. Hän teki uransa aikana useita hyvin henkilökohtaisia omakuvia, mutta aiheesta riippumatta hänen teoksensa syntyivät aina subjektiivisesta kokemuksesta. Munchin taiteellinen työskentely imentääkin erinomaisella tavalla sitä minän ja taiteen dynaamista vuorovaikutusta, jota olen tarkastelut väitöskirjassani. Monet hänen tunnetuimmista teoksista, kuten Huuto, Madonna ja Elämän tanssi, liittyvät Elämän friisinä tunnettuun sarjaan. Yksikään näistä teoksista ei ole omakuva missään käsitteen perinteisessä merkityksessä, vaikka niissä usein esiintyy hahmoja, joissa voidaan tunnistaa taiteilijan omat piirteet. Jokaisessa teoksessa kuitenkin näkyy Munchin taidetta leimaava omaelämäkerrallinen ote.

Elämän friisi sai alkunsa Rakkaus-nimisenä kuuden teoksen sarjana, joka oli ensimmäisen kerran näytteillä Berliinissä vuonna 1893. Sen pohjalta muotoutui vähitellen teoskokonaisuus, jossa alkuperäinen rakkauden teema täydentyi eksistentiaalista ahdistusta ja kuolemaa kuvaavilla osioilla. Nämä temaattiset ulottuvuudet kietoutuvat toisiinsa Munchin henkilökohtaisessa elämänfilosofiassa. Elämän friisi oli näytteillä useina erilaisina kokonaisuuksina läpi Munchin elämän ja hän teki jatkuvasti uusia versioita siihen liittyvistä aiheista. Jotkin niistä olivat aina mukana näyttelyissä, toiset taas ilmaantuivat kerran tai kaksi, jonka jälkeen ne jäivät pois kokonaisuudesta. Taiteilijan kuoleman jälkeen teossarja on jakanut elämäänsä erilaisina kokoonpanoina lukuisissa näyttelyissä ympäri maailmaa. Viimeksi se nähtiin vuonna 2013 Munchin 150. juhlavuoden kunniaksi järjestetyssä näyttelyssä Oslossa.

Miten meidän siis tulisi määritellä Elämän friisinä tunnettu teoskokonaisuus? Missä se sijaitsee? Mitkä teokset oikeastaan kuuluvat siihen? Elämän friisiä ei voi paikantaa tiettyyn rajattuun joukkoon teoksia, sillä se on säilyttänyt avoimen, vakiintumattoman muotonsa. Täsmällistä ja yksiselitteistä kokonaisuutta ei ole koskaan ollut olemassa, ja siksi sellaisen määritteleminen on mahdotonta. Kuitenkin jokainen teos, jonka tavalla tai toisella yhdistämme Elämän friisiin, pitää sisällään kokonaisuuden ajatuksen. Yksittäiset teokset voidaan ymmärtää fragmentteina käsitteen romantiikasta periytyvässä merkityksessä. Vaikka ne ovat eheitä ja kokonaisia itsessään, ne samalla viittaavat itsensä ulkopuolelle laajempaan kokonaisuuteen. Kuitenkin, koska tämä kokonaisuus on itsessään avoin ja orgaaninen prosessi, sekä sarja että siihen sisältyvät yksittäiset teokset näyttäytyvät tietyllä tapaa keskeneräisinä ja määrittelemättöminä.

Avoimuudesta, määrittelemättömyydestä ja keskeneräisyydestä tuli keskeisiä tekijöitä 1800-luvulla muotoutuneessa uudenlaisessa tavassa ymmärtää taideteoksen olemus. Saksalainen taidehistorioitsija Hans Belting on puhunut lähes sairaalloisesta täydellisyyden pelosta Cezannen ja Rodinin kaltaisten taiteilijoiden tuotannossa. Beltingin mukaan modernin taiteen kaudella, kahden viimeisen vuosisadan aikana, taiteellinen työskentely on perustunut ajatukseen absoluuttisesta taiteesta, jota on mahdoton vangita mihinkään yksittäiseen materiaaliseen objektiin. Hänen väitteensä on, että tämä näennäisesti itsetuhoinen taipumus on oikeastaan ruokkinut taidetta ja ajanut sitä etsimään jatkuvasti uusia ilmaisukeinoja. Prosessuaalinen lähestymistapa, joka ilmenee Munchin halussa esittää teoksiaan sarjallisessa muodossa, voidaan ymmärtää reaktiona tähän mahdottomaan ideaaliin. Sen voidaan myös nähdä heijastelevan yleisempää siirtymää länsimaisessa esteettisessä ajattelussa, jonka seurauksena syntyi uudenlainen taideteoksen dynamiikka. Länsimainen esteettinen ja epistemologinen perinne oli rakentunut ihanteellisen ykseyden ajatukselle ja sillä oli taipumus korostaa eheyttä ja kokonaisuutta. Merkittävä murros tapahtui kuitenkin 1800-luvulla, sillä kokonaisuuden ajatus ei enää vastannut käsitystä modernista maailmasta. Tämä ilmiö vahvistui toisen maailmansodan seurauksena, mutta se näkyy jo 1800-luvun mieltymyksessä fragmentaarisuuteen. Romantiikan käsitys fragmentista perustui ajatukseen fragmentista kokonaisuutena itsessään. Friedrich Schlegelin filosofinen fragmentti fragmenteista ilmaisee tämän näkemyksen varsin elegantilla tavalla:

Fragmentti on kuin taideteos pienoiskoossa. Sen on oltava täysin eristetty ympäröivästä maailmasta ja täydellinen itsessään kuin siili.

Vuosisadan loppua kohti fragmentin melankoliset ja traagiset assosiaatiot alkoivat korostua. Fragmentti on määritelmän mukaan osa jostakin suuremmasta kokonaisuudesta. Sen fragmentaarinen olemus viittaa ihanteelliseen eheyteen, mutta samalla se osoittaa kokonaisuuden saavuttamattomuuden. Mahdottomuuden tunnustaminen voi kuitenkin olla myös vapauttavaa. Ambivalentissa merkityksessään fragmentin ajatus liittyy olennaisesti käsitykseen modernista subjektista. Minuuden eheyttä ja yhtenäisyyttä alettiin 1800-luvun loppua kohti tultaessa kyseenalaistaa yhä voimakkaammin, ja tämä minuuden fragmentoitumisen prosessi jatkui läpi 1900-luvun. Siitä tuli keskeinen osa sekä psykoanalyysin että postmodernismin ajatusmaailmaa. Fragmentti voidaan siten ymmärtää metaforana, joka yhdistää minuuden ja taiteen. Se ei ole yksiselitteisesti Beltingin määrittelemän ideaalin vastakohta – kuten olemme nähneet, fragmentti kantaa aina mukanaan myös ajatuksen kokonaisuudesta – mutta se voi tarjota positiivisemman vaihtoehdon sekä minän että taiteen määrittelemiselle. Säilyttäessään keskeneräisen olemuksensa, taideteos viittaa materiaalisten rajoitustensa ulkopuolelle. Sen olemukseen sisältyvä epämääräisyys jättää katsojalle vallan täydentää teos mielessään.

Elämän friisi onnistuu pyrkimyksessään luoda taiteen ja elämän synteesi juuri siksi, ettei se ole koskaan saavuttanut lopullista, suljettua muotoa. Teossarjassa minä ja maailma muodostavat fragmentaarisen ja prosessimaisen kokonaisuuden, joka saa ilmaisunsa taiteessa. Alati jatkuvassa luovassa prosessissa minä sulautuu täydellisesti maailmaan, ja taiteen ainoaksi tarkoitukseksi tulee tämän kokonaisuuden tutkiminen. Elämän friisin tarkoitus ei ole kuvata yksilöllistä minää, vaan se pyrkii paljastamaan minuuden merkityksen abstraktimmalla tasolla heijastaen koko ihmisenä olemisen ideaa. Taideteos, samoin kuin minuus jota se kuvaa, on jatkuvassa muotoutumisen tilassa. Tässä paljastuukin ilmiö, joka koskee myös laajemmassa mielessä omakuvan teostyyppiä.  Omakuvan perinteiset määritelmät tulivat 1800-luvun loppua kohden yhä kyseenalaisemmiksi, ja subjektiivisuutta korostava asenne taiteeseen merkitsi, että oikeastaan mikä tahansa taideteos voitiin ymmärtää tietyssä mielessä omakuvana. Itsetutkiskelu oli välttämätöntä jokaiselle, joka halusi olla tiedostava ihmisyksilö ja todellinen taiteilija. Yksilöllisyys, aitous ja subjektiivisuus olivat korkeimmalle arvostettuja ominaisuuksia. Taiteilijaksi tulemisen ehtona oli voimakkaan persoonallinen näkemys, mutta samalla oli kyettävä ilmaisemaan universaaleja totuuksia. Pakottava tarve itsetutkiskeluun heijasteli myös perinteisen uskonnollisuuden murenemista ja siitä seurannutta kiinnostusta uskonnolliseen synkretismiin. Ajatus, jonka mukaan kaikki uskonnolliset opit ovat sisältävät ytimessään saman totuuden, liittyi näkemykseen taiteesta uutena uskontona.

Taiteen merkitys tiedon ja totuuden lähteenä korostui. Siten luovasta prosessista tuli itsetutkiskelun muoto, jota motivoi pyrkimys ylittää arkipäiväinen tietoisuus ja saavuttaa korkeampi ymmärrys minästä ja maailmasta. Samaan aikaa ihmismieltä koskeva tieteellinen tutkimus synnytti uudenlaisia tapoja ymmärtää minuus jonain joka ei ole erillistä ja yhtenäistä, vaan moniulotteista ja hajanaista. Taiteen, samoin kuin kenties tieteen ja uskonnonkin, perimmäiseksi tavoitteeksi tuli minän arvoituksen ratkaiseminen. Sekä taide että tiede etsivät jatkuvasti uusia keinoja porautua yhä syvemmälle elämän mysteereihin. On helppo ymmärtää omakuvan houkuttelevuus tässä kontekstissa. Taideteostyyppinä, joka on omistettu itsetutkiskelulle, se soveltui täydellisesti uuden subjektiivisen taiteen tarkoituksiin. Omakuva oli kuitenkin niin syvästi juurtunut ajatukseen ulkoisesta esittävyydestä ja näköisyydestä, että koko teostyyppi täytyi tulkita ja määritellä uudestaan, jotta sen mielekkyys säilyisi. Tästä huolimatta omakuva on osoittautunut yllättävän sitkeäksi, ja vielä nykyäänkin se mielletään taiteellisen toiminnan keskeiseksi muodoksi. Omakuvan määritelmät ovat kuitenkin muuttuneet niin joustaviksi, ettei ole enää varmuutta onko koko lajityyppiä olemassakaan muuten kuin taidehistoriallisena rakenteena. Nykypäivän taiteilijoilla on enemmän vapautta kuin koskaan aiemmin hyödyntää omakuvan mahdollisuuksia sitoutumatta kuitenkaan tähän teostyyppiin ja sen rajoituksiin. Vallitseva tilanne voidaan ainakin tiettyyn rajaan saakka hahmottaa seurauksena 1800-luvun lopulla tapahtuneista muutoksista. Tämän ajanjakson on usein ajateltu merkitsevän eräänlaista ”minän kriisiä”. Modernissa maailmassa ihmisyksilö oli menettänyt paikkansa maailmankaikkeuden keskipisteenä. Mitään ei enää voinut ottaa annettuna, vaan kaikki uskomukset ja ideologiat piti koetella. Modernilla yksilöllä oli vapaus muodostaa omat totuutensa ja rakentaa oma näkemyksensä elämästä ja sen tarkoituksesta. Mutta vapaus, jolla ei ollut tukevaa perustaa yksilön subjektiivisen tietoisuuden ulkopuolella, saattoi hyvin helposti johtaa täydelliseen merkityksettömyyteen.

Autonomisen ja yhtenäisen minuuden muotoutumista pidetään toisinaan modernisaation keskeisenä saavutuksena, mutta tarkastellessamme 1800-luvun lopun ajatusmaailmaa, emme voi olla huomaamatta että tämä kuuluisa minuus alkoi hajota ennen kuin se oli edes ehtinyt vakiintua. Ihmismielen tiedostamattoman alueen löytyminen merkitsi, ettei ihmisyksilö enää täysin hallinnut itseään, evoluutioteoria kyseenalaisti paitsi ihmiskunnan etuoikeutetun aseman luomakunnan keskiössä, myös käsityksen kuolemattomasta sielusta. Nietzschen filosofiaan perustuvan näkemyksen mukaan minuus näyttäytyi halujen ja viettien muodostamana ajelehtivana ja tempoilevana kimppuna vailla minkäänlaista pysyvää ydintä. Nämä ovat vain muutamia esimerkkejä modernisoituvan maailman mukanaan tuomista minuuden yhtenäisyyttä uhkaavista voimista. Toisaalta epävakaus voidaan nähdä myös osana modernin minän perimmäistä olemusta. Silloin minän kriisin sijaan 1800-luvun loppu näyttäytyykin eräänlaisena kulminaatiopisteenä.

Käsitys minuudesta 1800- ja 1900-lukujen vaihteessa liittyy myös keskeisesti uudenlaiseen näkemykseen taideteoksen olemuksesta. Taideteosta ei enää ymmärretty rajallisena materiaalisena objektina, vaan pikemminkin se oli jotain jonka kautta näkymätön idea saattoi paljastaa itsensä. Taideteoksen merkitys siirtyi materiaalisesta esineestä kohti aineetonta mielikuvituksen tilaa, jossa taiteilija, teos ja katsoja kohtaavat toisensa. Tällainen taideteos on tekijänsä yksilöllisen minän ilmaus, mutta samalla sen on ylitettävä subjektiivinen taso ja pyrittävä kohti universaalia merkitystä. Taiteilijat, joita ei enää tyydyttänyt luonnon jäljentäminen sellaisena kuin se näyttäytyi heidän silmissään, kääntyivät itseensä ja luotasivat oman olemuksensa syvimpiä ulottuvuuksia. Itsetutkiskelu ei kuitenkaan ollut päämäärä sinänsä, vaan siitä tuli väline uudenlaisen taiteellisen vision muodostamiselle. Munchin taide ilmentää juuri tällaista pyrkimystä etsiä olemassaolon merkitystä taiteen kautta. Se on aina voimakkaan subjektiivista ja henkilökohtaista, mutta samalla se pyrkii ilmaisemaan jotain yleisempää ja universaalimpaa. Munchin teokset eivät ilmaise ainoastaan hänen omia kokemuksiaan ja tunteitaan, vaan niissä on kyse ihmisyyden olemuksesta ja sitä leimaavasta ahdistavasta epävarmuudesta.

Väitöskirjatutkimuksessani olen lähestynyt taiteen ja minuuden dynaamista vuorovaikutusta ilmiönä, joka sai alkunsa vuoden 1900 ympäristössä ja jonka vaikutukset ulottuvat nykypäivään saakka. Tutkimuskohteena on joukko 1800- ja 1900-lukujen vaihteessa syntyneitä taideteoksia, joita olen tarkastellut taiteen merkitystä, taiteilijan roolia ja minän olemusta koskevan pohdinnan paikkoina. En ole ainoastaan tulkinnut niitä suhteessa kulttuuriseen kontekstiin, vaan olen nähnyt ne aktiivisina osallistujina aikakauden keskusteluissa. Tutkimuksessani olen esittänyt, että määrittelemättömyys ja merkitysten moninaisuus ovat aikakauden taiteelle keskeisiä ominaisuuksia. Kunnioittaakseni näitä ominaisuuksia, olen halunnut säilyttää tietynlaisen avoimuuden myös tulkinnoissani. Munch on kiteyttänyt tämän ajatuksen eräässä muistiinpanossaan seuraavalla tavalla:

    Taideteoksen selittäminen on mahdotonta. Se on maalattu juuri siksi, ettei sitä pysty selittämään millään muulla tavalla. Voi ainoastaan antaa hienoisen vihjauksen siitä suunnasta, jota kohti on pyrkinyt työskentelemään.

Ryhtyessäni laatimaan tätä pääkirjoitusta minulle ehdotettiin, että peilaisin omaa tutkimusaihettani, suomalaisen moottoritien maisemaa, kulttuuriympäristön teemaan, joka on seuraavaan Tahiti-konferenssin aiheena helmikuussa 2015. En aluksi ymmärtänyt yhtymäkohtaa, mikä kertoo käsitteestä paljon. Ulkopuolisen näkökulmasta maisemasuunnittelun ideologiaa selvittävä väitöskirjahanke kuitenkin yhdistyi automaattisesti kulttuuriympäristöön – onhan kysymys miljööstä taidehistoriallisen tutkimuksen kohteena. Miten niin kyseessä ei olisi kulttuuriympäristön tutkiminen? Itselleni käsite on kuitenkin tarkoittanut päättäjien avuksi luotua teknistä arvottamisen keinoa. Voisin siis kuvitella turvautuvani siihen selventäessäni oman tutkimustyöni käyttöarvoa: kenties varhainen suomalainen moottoritien maisema pystyttäisiin tulevaisuudessa paremmin näkemään osana aikansa modernistisen kaupunkisuunnittelun estetiikkaa.

Tutkin tapoja, joilla tätä uudenlaista ympäristöä alettiin promovoida Suomessa. Mitä tulevaisuuteen projisoitiin ja millainen rooli tulevalle liikkumisen ympäristölle annettiin kansainvälisessä viitekehyksessä, jossa eri kirjoittajat olivat yksityisautoilun lisääntyessä pohtineet teiden ja ajamiskokemuksen merkitystä modernin yhteiskunnan eräänä polttopisteenä. Keskeinen suomalainen aikalaiskuvaus aiheesta on arkkitehti Martti I. Jaatisen diplomityönsä pohjalta toimittama oppikirja Tie suomalaisessa maisemassa (1967). Maamme ensimmäistä moottoritietä, vuonna 1962 valmistunutta Helsingin ja Espoon välillä kulkevaa Tarvontietä, käsitellään teoksessa esimerkkinä maisemallisesti onnistuneesta kohteesta. Jaatinen kehuu tien hienovaraisia kaarteita, jotka paitsi auttavat kuljettajaa keskittymään ajamiseen, myös ikään kuin syventävät hänen ymmärrystään ympäristöstä – eräänlainen modernin ajan ylevöittävä kokemus. Näissä osin Yhdysvalloista peräisin olevissa kaiuissa oli kysymys myös luonnonympäristön ja kaupungin välisen rajan uudelleenmäärittelystä.  Tänä päivänä rakennetun ympäristön ja luonnon välinen liukuma on meille arkinen seikka, jota emme välttämättä tule ajatelleeksi lastatessamme ostoksia automarketin parkkipaikalla.

Käytän vaihdellen termejä luonnonympäristö, miljöö, kaupunki ja rakennettu ympäristö tarttumatta itse kulttuuriympäristön käsitteeseen. Samalla kun selvitän itselleni, mistä moottoriteiden tutkimisessa oikein on kyse, avaamme kulttuuriympäristön käsitettä helmikuussa 2015 Jyväskylän yliopistossa järjestettävässä Taidehistorian seuran kuudennessa Tahiti-konferenssissa Kulttuuriympäristö: käsitteet, keinot ja konkretia. Onko kysymys pragmaattisesta työkalusta, jonka avulla kommunikoida kulttuurihistoriallisten arvojen vaalimisen puolesta vai käyttökelpoisesta tutkimusteoreettisesta muuttujasta? Vai keinosta synnyttää dialogia? Kuten konferenssin call for papers -ilmoituksessa kerromme, tavoitteena on selventää taidehistorian ja visuaalisen kulttuurin asiantuntijuuden suhdetta kulttuuriympäristön tarpeisiin ja luoda vuoropuhelua eri tahojen välille.

Eri aloja edustavat esitelmänpitäjät saapuvat kertomaan, missä eri kulttuuriympäristöissä he liikkuvat – tervetuloa ottamaan osaa keskusteluun!

Autochrome oli ensimmäinen kaupallinen värivalokuvamenetelmä, jolla periaatteessa kenen tahansa oli mahdollista kuvata värillisiä positiivikuvia lasille.  Keksintö synnytti 1907 markkinoille tullessaan maailmanlaajuisen autochrome-kuumeen, myös Suomessa. Taiteellisten kuvien lisäksi se soveltui erityisen hyvin muistokuvien tallentamiseen, tosin vain varakkaille. Into kuitenkin laantui ja hiipui hiljalleen pois 1920-luvun mittaan. Artikkelissani esittelen esimerkkejä erilaisista autochrome-kuvaajista Suomessa. Tarkastelen kuvien teknisiä ominaisuuksia niiden materiaalisuutena, joka ohjasi ja rajasi kuvien sosiaalisia ja kulttuurisia toimintatapoja ja merkityksiä. Samalla tekniikan kantamat merkitykset muovautuivat muuttuvien kontekstien myötä. Heinäkuussa 1907 Daniel Nyblin (1856–1923)[1] julisti mahtipontisesti:

    Valokuvauksen kehityksen tielle on jälleen pystytetty peninkulmapatsas – ei, kymmenpeninkulman patsas – patsas, jonka luona tien on käännyttävä ja lähdettävä jatkumaan uudelle suunnalle.[2]

Tieto Lumièren veljesten kehittämistä Autochrome-väridioista oli saavuttanut Suomen. Kesäkuussa 1907 markkinoille tullut autochrome oli ensimmäinen massavalmisteinen värivalokuvamenetelmä,[3] jonka käyttäminen onnistui tavallisella kameralla eikä vaatinut tavanomaista mustavalkokuvausta suurempaa kemian hallintaa.

Värien tallentaminen valokuviin oli ollut tiedemiesten ja keksijöiden haaveena valokuvauksen alkuajoista lähtien. Ihanteena oli “oikea” värivalokuvaus, jolloin eri väriset valonsäteet suoraan aiheuttaisivat oman värisensä muutoksen valokuvaemulsiossa. Mutta kokeilujen tulokset osoittautuivat kerta toisensa jälkeen lyhytaikaisiksi ja epävarmoiksi. Käytännössä ainoaksi toimivaksi väyläksi osoittautui välillinen värivalokuvaus: valkoinen valo jaettiin ensin suodattimien avulla kolmeen osaväriin, punaiseen, siniseen ja vihreään, ja kunkin suodattimen läpi kuvattiin oma mustavalkoinen kuvansa. Kun kuvat heijastettiin päällekkäin vastaavan väristen suotimien läpi, syntyi yksi, kohteen alkuperäiset värit toistava kuva.

Tiettävästi ensimmäiset Suomessa otetut värivalokuvat ovat venäläisen kemistin ja valokuvaajan Sergei Mihailovits Prokudin-Gorskin (1863–1944) kuvaamia näkymiä Saimaan kanavalta vuonna 1903.[4] Käytössä hänellä oli kolmivärimenetelmä, joka edellytti monimutkaista välineistöä sekä kuvatessa että kuvien katselussa. Periaatteen sovellukset säilyivät tarkasti tiedemiesten käsissä niiden vaativuuden takia. Tavallisten valokuvaajien ulottuvilla olleesta värivalokuvauksesta saattoi tuolloin vain haaveilla. Uutisia onnistuneista ja vähemmän onnistuneista yrityksistä värivalokuvien aikaansaamiseksi seurattiin malttamattomina kaikkialla valokuvauksesta ja tieteestä kiinnostuneiden keskuudessa. Yhä uudelleen odottajat saivat pettyä, ja mukaan mahtui suoranaisia huijauksia.[5]

Vasta autochrome tuntui lunastavan odotukset. Sen yksinkertaisuuden salaisuus oli, että kolme värisuodinta oli yhdistetty värjättyjen tärkkelysjyvästen avulla rasteriksi, joka prässättiin samalle lasilevylle valoherkän emulsion kanssa. Mustavalkoinen kuva valottui pienen pienistä punaisista, sinisistä ja vihreistä hiukkasista koostuvan kerroksen läpi. Kun positiiviseksi kääntökehitettyä kuvaa katsottiin valoa vasten, väripisteiden yhdistelmä tuotti aistimuksen luonnollisista väreistä. Kun vielä onnistuneiden valotusten värien toisto herätti ihastusta, suosio oli taattu. Menetelmä saavutti nopeasti laajan kansainvälisen julkisuuden.[6]

Lumièren keksintöä osattiin odottaa, sillä veljekset olivat hioneet sitä markkinakuntoon aina sen patentoimisesta vuonna 1903 lähtien, Ranskan tiedeakatemialle se oli esitelty 1904. British Journal of Photography aloitti erityisen Colour Photography Supplementin jo tammikuussa 1907 ennakoiden tuotteen julkistusta kesäkuussa.[7] Myös Prokudin-Gorski esitteli menetelmän ennakkoon marraskuussa 1906.[8] Periaate sinänsä oli tuttu jo 1860-luvulta, jolloin Ducos du Hauron oli esitellyt viivarasterin, johon perustui Jolyn menetelmä 1890-luvulla.[9] Siinä mustavalkoinen kuvalevy päällystetään läpinäkyvällä suotimella, joka koostuu hienonhienoista (alle 0.1 mm) kolmen värisistä viivoista. Menetelmän suosio oli lyhyt, sillä se oli kallis eivätkä värit olleet täysin luonnonmukaisia käytössä olleen mustavalkomateriaalin heikkouksista johtuen.[10] Autochromen toimivuuden edellytys olikin 1900-luvun alkuvuosina kehitelty pankromaattinen eli kaikille väreille herkkä mustavalkomateriaali.

Viivarasterin menestys kannusti kuitenkin rasterimenetelmien suuntaan, joita kehiteltiin lukuisia. Nyblin esitteli kolme autochromen kanssa kilpaillutta viivarasteria: Omnicoloren, Powrien ja Krayn rasterin.[11] Vielä vuoden 1909 alussa Omnicolore-levyjä ei ollut Suomen valokuvatarvikekaupoissa saatavana, mutta kilpailun toivottiin laskevan autochromen hintaa.[12] Krayn-menetelmää soveltavaa värifilmiä Nyblin tilasi kokeiltavaksi vuonna 1910, vaikka ei uskonutkaan sen ominaisuuksiltaan ylittävän autochromea.[13] Autochrome-levyjä pidettiin ominaisuuksiltaan ylivertaisina kilpailijoihinsa nähden. Autochromen synnyttämä innostus oli niin suurta, että kansainvälinen kysyntä ylitti alkuaikojen valmistuskapasiteetin. Jopa Lumièren tehtaiden kotimaassa Ranskassa levyjä saatiin odottaa.[15] Nyblin sai elokuussa 1907 Autochrome-levyjä kokeiltavakseen, mutta myytäväksi asti niitä piti odottaa seuraavan vuoden alkuun.[16]

Helsingin Sanomien uutisoinnin mukaan ensimmäisen onnistuneen autochrome-kuvan Suomessa otti 13. päivä elokuuta 1907 hieroja Nikolai Leibowitsch (1869–1932) käyttäen K. E. Ståhlbergin johtaman Atelier Apollon kameraa.[17] Toinen Nyblinin liikkeeseensä saamien levyjen kokeilijoista oli insinööri Walter Jakobsson (1882–1957). Hän kuvasi kukka-asetelmia, viinipullon ja hedelmiä esittävän asetelman, muotokuvan ja muutamia maisemia. Jakobsson, Leibowitsch ja lehtikuvaajana toiminut Harald Rosenberg (1883–1931) esittelivät huomiota saaneita autochrome-kuviaan syyskuussa 1907 järjestyksessään toisessa yleisessä valokuvanäyttelyssä Ateneumissa.[19] Autochromet olivat esillä niitä varten tehdyn kojun seinässä.[20] Erityisjärjestelyt olivat tarpeen, sillä autochrome oli väripositiivikuva lasilevyllä, joka oli katsottavissa ainoastaan valoa vasten. Kojussa ilmeisesti oli kuva-aukkojen takana valonlähde. Värikuvat kertoivat amatöörikuvaajien halusta tutustua uusiin tekniikoihin ja näkemyksiin. Kaikki kolme valokuvaajaa olivat Fotografiamatörklubben i Helsingfors -seuran jäseniä (vuodesta 1921 Amatörfotografklubben i Helsingfors eli AFK). Taiteellista valokuvausta edistänyt AFK toimi pääasiassa pääkaupunkiseudulla, mutta jäseninä oli amatöörejä ja ammattikuvaajia myös muualta Suomesta. Daniel Nyblin oli seuran perustajia ja aktiivitoimija, ja hänen lehtensä välityksellä uutiset niin AFK:n kuulumisista kuin maailmalla tapahtuvasta kehityksestä levisivät laajalti. AFK:n kuukausittaisissa kokouksissa kuvaajat kilpailivat keskenään, esittelivät kuviaan ja pitivät esitelmiä eri aiheista, myös värivalokuvauksesta. Jakobsson ja Rosenberg näyttivät värikuviaan AFK:n kokouksissa loppuvuodesta 1907 ja keväällä 1908, Nyblin ehdotti jopa värivalokuvauskurssia. Omana aikanaan ja myöhemmin tunnetuin suomalainen autochrome-kuvaaja oli hänkin AFK:n jäsen: kauppias Wladimir Schohin (1862–1934) esitteli ensi kerran värikuviaan lokakuussa 1908.[22] Hän myös perehtyi värivedosten tekemiseen karbro-tekniikalla.[23] Schohin oli kuvaaja, joka paneutui pitkäjänteisesti autochrome-kuvaukseen selkeästi esteettisin tavoittein. Hänet arvotettiin aikanaan ainoaksi vakavasti otettavaksi autochrome-kuvauksen harrastajaksi Suomessa.[24] Schohin osallistui näyttelyihin sekä kotimaassa että ulkomailla menestyksekkäästi.[25] Kansainvälisissä autochrome-tutkimuksissa Schohin saa kunnian edustaa suomalaisia kuvaajia.[26]

Arvatenkin useat amatööri- ja ammattikuvaajista eivät malttaneet olla kokeilematta uutuutta. Nyblin kertoi itse ottaneensa autochrome-kuvia Mustialassa,[27] ja Nyblinin kuvaamon toimitusjohtaja Gunnar Lönnqvistin (1891–1978) työnkuvaan oikeastaan kuului uusien menetelmien testaaminen.[28] Muotokuvaajana tunnetun Alfred Nybomin (1879–1963) autochrome-kuvia nähtiin 1914.[29] Myös väripainamiseen perehtyneen Lilius & Hertzbergin kirjapainon kuvalaattaosastolla työskennellyt taidegraafikko Kaarlo Hildén (1886–1963) kiinnostui värivalokuvista. Eikä värikuvaus rajautunut pääkaupunkiseudulle: esimerkiksi Kajaanin elämää mustavalkokuviin tallentaneelta voimistelun ja terveysopin lehtori Emil (Eemeli) Sipilältä (1876–1937)[30] on säilynyt muutama autochrome. Lokakuussa 1907 Nyblinin Tietolipas julkaisi otteen kuopiolaisen valokuvaajan Victor Barsokevitschin kirjeestä: “… Lumièren värivalokuvien johdosta minun täytyy sanoa, etten ole näpäytellyt vain ihmisiä, vaan en maisemia y.m.s. Menettelytapa on helppo, hauska, varma ja oiva kaikin puolin. Olen tosiaankin perin ihastunut siihen – puhun ja uneksin vain värivalokuvista! Vahinko, ettei niitä voi monistaa. Valokuvaus tuolloin oli kaiken kaikkiaan paneutumista, aikaa ja rahaa vaativaa, joten amatöörit edustivat ylempiä kansankerroksia. Mutta jopa tuossa asiakaskunnassa autochrome-levyjen kymmenkertainen hinta[32] mustavalkomateriaaliin verrattuna saattoi rajoittaa värikuvaamista. Lisäksi se, että ainutkertaisista diakuvista ei voinut tehdä paperisia vedoksia, hillitsi sekä ammattikuvaajien että amatöörien intoa: värikuvia oli vaikea hyödyntää kaupallisesti ja kuvien esittäminen yleisölle vaati erityisjärjestelyjä, katselulaitteen, projisoinnin tai ripustuksen valoa vasten.

Mikäli kuva haluttiin esittää isommalle joukolle, tarvittiin voimakasvaloinen projektori. Sellaisia ei kenellä tahansa harrastajalla ollut, tosin esimerkiksi AFK hankki autochrome-esityksiä varten projektorin heti syksyllä 1907.[33] Projektorien ongelmana oli voimakkaan valon tuottama kuumuus, joka alkoi turmella kuvien värejä jo 60 asteessa. Koneisiin kehiteltiin jäähdytyssysteemejä, ja yksittäisten kuvien katseluaikaa rajattiin.[34] Useammat kappaleet periaatteessa ainutkertaisesta kuvasta edesauttoivat kuvien säilymistä.

Nyblin intoutuikin pohtimaan, miten autochrome-kuvien monistaminen kävisi päinsä. Elokuussa 1907 hän kävi kirjeenvaihtoa Lumièren veljesten kanssa eikä ollut tyytyväinen saamaansa vastaukseen. Hän kehitti oman kopioimismentelmän ja totesi sen käytännössä toimivaksi: kopiot olivat alkuperäisen kaltaisia.[35] Ilmeisesti useampien lasisten autochrome-diojen tuottaminen ei vastannut toiveita, sillä kopioimistapa ei laajemmalti levinnyt kuvaajien käyttöön: esimerkiksi Wilkman antaessaan ohjeita autochrome-kuvausta varten vuonna 1913 ei tuo esiin monistamisen mahdollisuutta.[36] Erland Piirisen valokuvauksen oppikirjassa vuodelta 1917 kopiointi mainitaan, siihen saattoi käyttää tavallista suurennuskonetta.[37]

Autochromen värirakeiden täplittämä ilme soveltui hyvin impressionismin jälkeiseen esteettiseen makuun, mutta toisaalta se, ettei sitä ollut mahdollista muokata, oli hankalaa piktorialismin ajalla. Piktorialismi korosti taidevalokuvan merkitystä luovan taiteilijan ilmaisuna ja muokkaustyön tuloksena. Yhdysvalloissa kriitikko Dixon Scott, joka oli vuonna 1908 ollut haltioissaan autochromesta, alkoi jo seuraavana vuonna epäillä menetelmän esteettisiä mahdollisuuksia, koska se oli mekaanisen laitteen tulos. Se tuntui soveltuvan paremmin tieteen palvelukseen, muistojen tallentamiseen ja dokumentointiin.[38]

Suomessa autochrome-kuvauksen oppaan vuonna 1913 julkaissut geologi W. W. Wilkman (1872–1937) piti levyjä etenkin luennoitsijoille hyödyllisinä, erityisesti skioptikonkoneisiin sopivaa kokoa 9×12 cm.[39] Taiteellisuus ei ollut hänen lähtökohtanaan. Oppaassaan Wilkman käsittelee autochromen kehitysohjeiden lisäksi aiheiden valintaa. Parasta aikaa kuvaamiselle oli kesä, jolloin valoa oli riittävästi, ja kuvata kannatti etenkin matkoilla. Kuvat värikylläisistä maisemista olivat mukavia muistoja.[40] Kuvausohjeissa korostuu värikuvien käyttö dokumentaarisina muistokuvina omaa henkilökohtaista käyttöä varten. Itse Wilkman kuvasi värille Helsingin näkymiä niin kesällä kuin talvellakin, sukulaisiaan ja kukkivia huonekasveja. Tiedossa ei ole käyttikö hän autochrome-levyjä myös geologisten näytteiden tallentamiseen, mutta kansainvälisesti kivinäytteitä kuvattiin värille. Tampereella omaperäinen liikemies ja insinööri Eino Antero Bergius (1884–1978) otti vuonna 1908 oletettavasti ensimmäisen värikuvan Tampereella, kohteenaan Tammerkoski. Hän kuvasi autochrome-levyille pääasiassa 1910-luvulla, viimeiseksi värikuvaksi jäi hänen kuvansa sisaren kuolleesta pojasta arkussaan vuonna 1926.[41] Värikuvissaan Bergius dokumentoi Tampereen näkymiä, omaisuuttaan (mm. moottorivene), yrityksiään (veneveistämö, kemian tehdas) ja kotiolojaan (huoneiden sisäkuvat, kukat, puutarha, avovaimo Miia, ystävät ja sukulaiset) mutta on paikalla kuvaamassa myös uutistapahtumia kuten Tampereen vapautuksen vuosipäivän paraatia.

Karjalan kannaksella Viipurin lähistöllä sijainneen Suur-Merijoen kartanon omistaja ja suurliikemies Max Neuscheller (1862–1919) edusti ylempää porvaristoa. Hänen harrastuksiinsa kuuluivat mm. modernia teknologiaa vaatineet tähtitiede ja valokuvaus. Harvinaisiin väristereokuviinsa hän on tallentanut edistyksellisin välinein ja menetelmin hoitamansa maatilan raivaustöitä, sen jalostuskarjaa, palveluskuntaa, kotiväkeä ja tuttavia. Hän kuvasi myös matkoillaan Suomessa ja ulkomailla. Myös varakkaan viipurilaisen liikemiehen poika ja myöhemmin valokuvaajana tunnetuksi tulleen Aarne Pietisen veli Reino Pietinen (1891–1921) kuvasi värikuvia Nizzaan suuntautuneella matkallaan 1912. Myöhemmin hän tallensi perheen elämää Pietisten huvilalla Patalahden kylässä Antreassa, silloisessa Etelä-Karjalassa.[43] Barsokevitschin ihastunut lausunto vaikuttaa olleen enemmänkin todistaja-tyyppinen mainos kuin oman kokemuksen kuvailu. Siinä tunnettu ja arvostettu henkilö vakuuttaa tuotteen erinomaisuudesta pyrkien saamaan muut hankkimaan sen. Barsokevitschilta ei tiedetä säilyneen autochrome-kuvia, mutta itse viestin sisältökään ei vaikuta uskottavalta. Autochrome-kuvien ottamiseen ja kehittämiseen harjaantuminen ei nimittäin ollut lainkaan niin yksinkertaista kuin hän antaa ymmärtää, eikä kuvien onnistuminen ollut varmaa. Näppäilytyylinen ihmisten kuvaaminen ei tullut kysymykseen.

Nopeaa kuvaamista ja liikkuvia kohteita ei voinut ajatellakaan, sillä valotusajat olivat pitkiä: valonsäteiden tuli ennen kuvaemulsiota läpäistä tiivis värirasteri, jolloin vain noin 7,5 % valosta pääsi läpi. Suomen oloissa valotusajat olivat mustavalkokuviin verrattuna jopa 50-80 -kertaisia.[44] Ranskan olosuhteissa pätevät, suositellut valotusajat eivät toimineet pohjoisessa.  Etenkin Jakobsson kokeili eri valaistusolosuhteita syksyllä 1907 eikä oikean valotuksen löytäminen ollut helppoa.[45] Lisäksi värien toistuminen luonnollisina edellytti oikeanlaisen keltasuodattimen käyttöä, väri-intensiteetiltään sopivin oli Lumièren varta vasten autochrome-kuvaukseen valmistama.[46]

Neuscheller kirjasi tarkkaan kuviinsa ylös päivämäärän, kellonajan, valotusajan ja käytetyn objektiivin, jotta pystyi arvioimaan tarvittavan valotuksen eri olosuhteissa paremmin. Valotusmittareitahan ei tuolloin ollut käytettävissä. Valotuksen suhteen sai olla tarkka, liikkumavara oli hyvin pieni toisin kuin mustavalkokuvauksessa, ja värien toistuminen riippui paljolti onnistuneesta valotuksesta. Autochromeissa yleisimmät aiheet olivatkin liikkumattomia maisemia ja asetelmia, henkilökuvat edellyttivät asettautumista varta vasten kuvaan.

Autochrome-levyjen kehittämisen vakuutettiin olevan jopa nopeampaa ja yksinkertaisempaa kuin mustavalkokuvien,[47] ilmeisesti taka-ajatuksena oli rohkaista kuvaajia uuden tekniikan pariin. Mutta jopa Lumière-yhtiön johtajat joutuivat myöntämään, että yhtenä menekin kasvun hidasteena kieltämättä oli se, että autochrome edellytti valokuvaajia omaksumaan vaikkakin yksinkertaisen, kuitenkin erilaisen kehitystavan kuin mihin he olivat tottuneet. Tottumattomalle prosessi saattoi tuottaa vaikeuksia.[48]

Kehitykseen liittyi useita vaaranpaikkoja. Sen lisäksi, että itse lasi saattoi helposti särkyä, lukuisten liuosten ja huuhtelujen takia herkkää emulsiopintaa oli vaikea saada pysymään vahingoittumattomana, väärä lämpötila saattoi irrottaa emulsion kokonaan ja väärän pituinen kehitysaika saattoi pilata levyn. Koska levy reagoi myös punaiseen valoon, se jouduttiin kehittämään pysyväksi mahdollisimman pimeässä, eikä sitä voinut tarkastella kehityksen eri vaiheissa mustavalkovedoksen tavoin. Kehitysaikoja saattoi jonkin verran säädellä, mutta tämä edellytti kokemuksen tuomaa tietoa. Tuloksena oli värikuva lasilevyllä, josta ei voinut vedostaa paperista versiota. Autochrome-kuvia saattoi kyllä painaa kolmen mustavalkokuvan avulla tehtävän värierottelun avulla, mutta silloin kuvan värien toistuminen oli paljolti kiinni painajan ammattitaidosta ja näkemyksestä. Harvinainen esimerkki suomalaisen kuvaajan varhaisesta painetusta autochrome-kuvasta on I. K. Inhan kuvaama näkymä Kaisaniemen puistosta, joka julkaistiin Luonto tieteen valossa III -lehdessä vuonna 1910 värivalokuvauksesta kertovan artikkelin yhteydessä.[50] Painaminen oli monimutkaista ja kallista, joten paperille vedostettavia värikuvia kaivattiin.[51] Erilaisia kokeiluja tehtiin kyllä, mutta kromogeeninen värivalokuvapaperi antoi odottaa itseään aina 1940-luvulle saakkka. Suomessa maailmansota ja sisällissota aiheuttivat hiljaiseloa taidevalokuvauksen rintamalla 1920-luvulla. Tuolloin Schohin oli ainoa, joka esitti AFK:n kokouksissa värikuvia.[52] Muut kiireet kuten suojeluskuntatoiminta veivät aikaa ja materiaaleista oli pulaa.[53] Tämän voi olettaa pitäneen paikkansa myös muiden valokuvaharrastajien parissa. Valokuvatarvikeluetteloissa tai mainoksissa ei 1920-luvulla näkynyt autochrome-tuotteita. Jo aiemminkin autochrome-levyt oli ollut pääsääntöisesti tilattava valokuvaliikkeiden kautta tehtaalta, sillä niitä ei vähäisen menekin vuoksi pidetty juurikaan varastossa.[54]

Syynä autochromen vähäiseen näkyvyyteen sodan jälkeen oli myös Lumièren tehtaiden tilanne: innovaatioista vastanneet Lumièren veljekset jättivät yhtiön 1920-luvulla, eikä värimateriaalien kehitystyöhön panostettu kilpailijoiden tavoin.[55] Kun autochrome-levyjä oli ennen ensimmäistä maailmansotaa tuotettu noin 6000 levyä päivässä, sodan jälkeen tuotanto laski 1300 – 1500 levyyn, eikä taso noussut vuoteen 1932 mennessä, jolloin niiden valmistus lopetettiin. Lumière keskittyi mustavalkomateriaaleihin, parhaimmillaankin värikuvamateriaalit muodostivat tuotannosta vain muutaman prosentin osuuden.[56]

Autochromelle ilmestyi useita kilpailijoita. Nyblin valitsi esiteltäväkseen sellaisia, joilla arveli olevan realistisia mahdollisuuksia menestyä. Yksi sellainen oli tanskalaisen Jens Herman Christensenin esittämä tapa parantaa Lumièren menetelmää – ja tehdä siitä edullisempi – käyttämällä värihiukkasten alustana hartsia. Kuvausmateriaalia ei vielä ollut kaupan vuonna 1910, mutta Nyblin epäili niitä valmistavan yhtiön olleen perusteilla.[57] Menetelmän osti Agfa ja sen perusteella kehitetty Agfacolor-värirasterilevy julkistettiin 1916, vuonna 1932 markkinoille tuli Agfacolorin filmipohjainen versio, Agfacolor Neu.[58]

Sodan takia Agfacolor-levy saavutti markkinat varsinaisesti vasta 1920-luvulla. Toisin kuin autochromea sitä markkinoitiin aktiivisesti: 1920-luvulla tuoteluetteloissa autochromen tilalla olivat Agfan värilevyt[59] ja Agfan edustaja kävi esittelemässä tuotetta paikan päällä ainakin AFK:n kokouksessa.[60] Niitä mainostettiin mm. Valokuvaus-lehdessä ja Suomessa seurattiin saksalaisia oppaita, joissa neuvottiin Agfan tuotteiden käytössä.[61] Hinnaltaan ne olivat yhä viisinkertaisia mustavalkomateriaaliin verrattuna mutta olivat silti autochromea edullisempia. Suomessa Agfan värivalokuvaustuotteet käytännössä syrjäyttivät autochrome-tekniikan.

Autochromen käyttö väheni maailmanlaajuisesti. National Geographic julkaisi autochromeista painettuja värikuvia koko 1930-luvun ajan, mutta kun se vielä vuonna 1929 julkaisi ennätykselliset 350 kpl vuodessa, seuraavana vuonna määrä putosi alle sataan kuvaajan toisensa jälkeen hylätessä menetelmän muiden hyväksi.[62] Myös toisen suuren autochrome-kokoelman kertyminen päättyi vuonna 1931: Albert Kahn (1860–1940) kartutti autochrome-kuvia ympäri maailmaa 1909–1931. Lopettaminen johtui vuoden 1929 pörssiromahduksesta, jossa hän menetti omaisuutensa.[63]

Valokuvauksen kenttä muuttui radikaalisti 1920-luvun mittaan. Kamerat kehittyivätt yhä pienemmiksi ja niissä alettiin yhä useammin käyttää filmipohjaisia kuvausmateriaaleja. Kuvakoot muuttuivat klassisista lasilevyistä (18×24, 13×18, 9×12 jne.) keskikoisiin (6×9, 6×6) ja lopulta pieneen kinokokoon (24×36 mm) 1920-luvun loppuvuosista lähtien. Lumière toi markkinoille filmipohjaisen Filmcolorin 1931 laakafilmikoossa ja rullafilmi Lumicolorin vuonna 1933, mutta ne eivät koskaan tulleet laajalti suosituiksi.[64] Mitä pienemmäksi kuva-ala tuli, sen selvemmin autochromelle tyypilliset värirakeet näkyivät heijastettaessa kuva suureen kokoon. Tämä tuli häiritsevästi esiin etenkin autochrome-tekniikalla toteutetuissa 35 mm koon elokuvafilmeissä, still-kuvaukseen kinokoon filmiä ei edes tuotettu.[65] Tämä oli tuotteen kannalta kohtalokasta, sillä alan merkittävin kasvupotentiaali oli nimenomaan kinofilmikuvauksessa.

Pienet kamerat ja mustavalkofilmin herkkyyden kasvu mahdollistivat nopean tilannekuvauksen. Modernin, muuttuvan maailman valokuvaaminen vaati liikkeeseen mukaan heittäytymistä.[66] Kuvaajakunta, kuvaamiskäytännöt ja kuvankehitystavat muuttuivat: harrastajakuvaaminen laajeni helppokäyttöisten välineiden ja kaupallisten kehityspalveluiden myötä miltei kenen tahansa mahdollisuudeksi. Kuvaus arjen tilanteissa ja albumeihin koottavat vedokset yleistyivät. Ammattikuvaajien ja taiteellista kuvausta hioneiden herrasmies-amatöörien rinnalle tulivat oman elämänsä vaiheita muistokuviin tallentavat näppäilijät.[67] Värikuvaus ei hitaudessaan, monimutkaisuudessaan ja vedosten puuttuessa sopinut näihin kuvioihin.

Ne, jotka halusivat kehittyä pidemmälle harrastuksessaan, pystyivät työstämään mustavalkovedoksiaan näyttelyihin, kilpailuihin ja lehtien sivuille julkaistaviksi. Painotekniikan kehittyminen toi mukanaan populaarit kuvalehdet, joiden kuvien tarve kasvoi voimakkaasti 1930-luvulle tultaessa. Tämä vaikutti suoraan kameraseurojen toimintaan, ja lehdet peräänkuuluttivat myös tavallisten lukijoiden kuvia.[68] Värikuvien painaminen oli liian kallista ja monimutkaista, joten mustavalkokuvien värittämä kuva todellisuudesta alkoi saada oikean ja vääristelemättömän näkemyksen merkityksiä. Tätä tukivat taidevalokuvauksen uudet tuulet, joissa korostettiin käsittelemättömän vedoksen ja “suoran valokuvauksen” ansioita.
 John Wood pohtii syitä siihen, miksi yhdysvaltalaisen Photo-Secessionin edelläkävijöiden kuten Alfred Stieglitzin ja Alvin Langdon Coburnin autochrome-innostus lopahti melko nopeasti. Molemmat ovat omaelämäkerroissaan sivuuttaneet vuosisadan alun värikuvauksensa vähällä huomiolla, vaikka vuonna 1907 Coburn ihasteli autochromen olevan parasta, mitä valokuvauksessa on tapahtunut, ja Stieglitz ennusti maailman pian hullaantuvan väreistä.[69]

Autochrome ei sopinut (myöhemmin rakennettuun) suureen taidevalokuvauksen kehityskertomukseen, jossa sotien välisen ajan mustavalkoinen “suora” valokuvaus nostettiin korkeimmaksi saavutukseksi.[70] Ihanteena oli taiteilijan persoonallisen ja yksilöllisen näkemyksen muuntaminen kuvaksi, joka ei kaivannut vedostusvaiheen muokkausta. Paradoksaalisesti autochrome, jota ei voinut kuvanottamishetken jälkeen enää muokata, olikin liian mekaaninen. Sen tekniikka nousi etualalle, ja se mieltyi helposti koneen tuottamaksi.

Vastaanväittäjät perustelivat autochromen taiteellisia mahdollisuuksia osoittamalla kuvaajien yksilöllisen ilmaisun ja teosten tason erot. Mutta sen tarjoamat keinot todellisen taiteilijan erottautua taidoillaan tavallisista kuvaajista koettiin mustavalkovedostusta vähäisemmiksi.[71] Taidokkaasta mustavalkovedostuksesta tulikin sotien välisen modernistisen taidevalokuvauksen yksi esteettisen tason ilmaisijoista, vaikkakin eri kriteerein kuin piktorialismissa. Myöhemmästä sivuuttamisestaan huolimatta Wood näkee autochromet kuitenkin askeleena piktorialismista kohti modernismin suoraa valokuvausta ja realismia.[72]

Mekaanisuuden sijaan tai ohella uskottavana autochrome-kuvien sivuuttamisen syynä voi nähdä Caroline Fuchsin esiin nostaman ajatuksen, että kuvien popularisoinnin ongelmat rajoittivat oleellisella tavalla menetelmän leviämistä laajalti paitsi tavallisten harrastajien käyttöön,[73] myös taiteellista valokuvausta tavoitelleiden keinovalikoimaan. Autochromet eivät istuneet olemassa oleviin näyttely- ja kilpailukäytäntöihin, niistä ei saanut paperikuvia seinälle eikä niitä juurikaan voinut julkaista painettuina.

Myös Nyblin piti hinnan sijaan autochrome-kuvauksen vähäisyyden syynä vallitsevia arvostuksia: valoa vasten tarkasteltavaa lasista kuvaa ei kerta kaikkiaan pidetty yhtä arvokkaana kuin paperista.[74] Autochrome-kuvat vaativat paitsi uudenlaisien kuvaus- ja kehitysmenetelmien omaksumista myös uudenlaisia tapoja katsoa ja esittää kuvia. Tämä olisi vaatinut liian perusteellisia muutoksia totutuissa konventioissa ja arvoissa.

Nyblin patisti autochrome-kuvaamisen opetteluun perusteenaan, että levyistä tehtävät paperiset värikuvat olisivat kohta mahdollisia.[75] Siihen meni aikaa enemmän kuin hän arveli, aina 1940-luvulle asti, värivedosten yleistymistä Suomessa saatiin odottaa vielä pidempään. Sitä ennen markkinoille tulivat uudenlaisella värinmuodostuksen tekniikalla varustetut kinokoon diafilmit 1930-luvun lopulla. Mutta se on jo toinen tarina. 
Pictoplasma on hahmosuunnitteluun erikoistunut organisaatio ja sen ympärille kehittynyt kansainvälinen verkosto. Projektin kulmakivi, hahmo, edustaa matalataiteen kentällä nousussa ollutta taiteen uutta figuraatiota: hahmot ovat mielikuvituksellisia, usein antropomorfisoituja olentoja ja elinmuotoja, jotka on omaksuttu nousevaan nykytaiteeseen populaarikulttuurista ja kaupallisesta brändi- ja markkinointitoiminnasta. Hahmofiguraatiossa, maskoteissa ja piirroshahmoissa, on kyse samaistuttavuudesta ja kielen ylittävästä kommunikaatiosta – ja Pictoplasman osalta näiden samaistuttavien hahmojen juurruttamisesta taiteeseen ja niiden potentiaalin tarkastelusta ja kehittämisestä taiteellisessa representaatiossa. Pictoplasma toimiikin taiteiden rajat ylittävänä kollektiivina kaikille hahmojen tekijöille lelusuunnittelusta pop surrealismiin. Noin viisitoista vuotta sitten alkunsa saanut organisaatio on vuosien varrella kasvanut ja kehittynyt tietynlaiseksi hahmon asiantuntijaksi. Se paitsi pyörittää omaa julkaisutoimintaansa ja järjestää erinäisiä tapahtumia, tarjoaa myös konsultaatiota ja koulutusta, avaa yhteistyön väyliä, tuottaa omaa materiaaliaan muun muassa animaation ja performanssitaiteen saralla ja kuratoi näyttelyitä ja installaatioita ympäri maailman.[1] Toukokuun taitteessa (30.4.–4.5.2014) Pictoplasma-kulttuurifestivaali kokoaa saman hahmorakkauden jakavat taiteen tekijät ja ystävät vuotuiseen konferenssiin, joka järjestetään Berliinissä jo kymmenettä kertaa peräkkäin. Populaaria nuorta nykytaidetta edustavan lowbrow:n myötä ilmiöstä kiinnostuneena pakkaanitsekin laukkuni ja lähden uteliaalle ensimatkalle Pictoplasman maailmaan. Tapahtumana Pictoplasma polveilee osa-alueelta toiseen kuten toimintakuvauksensa. Vuotuistapahtuma rakentuu konferenssi- ja festivaaliosioista ja levittäytyy pitkin Berliiniä taiteilijaluentojen, gallerianäyttelyiden, lyhytanimaationäytösten ja muun oheisaktiviteetin muodossa. Ensikertalaisena tapahtumaa on itse hankala asettaa jatkumoon ja mittasuhteisiin, mutta kaikesta päätellen Pictoplasma on palannut kymmenvuotisjuhliinsa kookkaampana ja monimuotoisempana kuin koskaan. Pictoplasma Academy:ksi nimetyn kesäkoulun ensimmäisen valmistuvan luokan lopputyönäyttelylle on varattu oma galleriatilansa, ja festivaalin huipentuma nähdään suuressa yhteisnäyttelyssä, Pictoplasma Portrait Gallery:ssa, jonne on pyydetty taideteos kultakin sadaltaneljältäkymmeneltä tapahtumassa sen kymmenvuotisen historian aikana luennoineelta taiteilijalta. Tänäkin vuonna silmän juhlaa tasapainottaa monipuolinen luentojen kavalkadi. Tällä kertaa konferenssiin luennoimaan on kutsuttu kahdeksantoista kansainvälistä taiteilijaa muun muassa urbaanin taiteen, animaation ja lowbrow:n saralta – Pictoplasmalle ominaiseen tapaan vailla rajanvetoja ja hierarkiaa. Taiteilijakattaus on toki Eurooppa-painotteinen ja anglosentrinen, mutta parhaimmillaan lavalla tarvitaan myös tulkkia: taiteilijoita on Euroopan ja Yhdysvaltojen ulkopuolelta myös Etelä-Amerikasta (Kolumbia, Argentiina) sekä Aasiasta (Hongkong, Japani). Osa kutsuvieraista on myös allekirjoittaneelle tuttuja, internet-ajan virtuaalisuosiota nauttivia nimiä ja tekijöitä blogista toiseen kiertäneiden kuvien takaa. Taidetta Pictoplasmassa on näytteillä lukuisassa sijainnissa ja useassa eri muodossa. Temaattisesti jäsennellyt lyhytanimaationäytökset tarjoavat katsauksen ”elävän hahmon” nykyhetkeen neljässä puolitoistatuntisessa näytöksessä tapahtuman päänäyttämöllä, Kino Babylonissa. Urban Spreen värikkäässä galleriatilassa voi tutustua uunituoreen akatemian lopputyönäyttelyyn ja katutaiteilija Nychoksen tilaustyönä spreijaamaan seinämaalaukseen. Pictoplasman vuoden teemana toimii ”Character Portraits in the Postdigital Age”, siis hahmomuotokuvien paljous postdigitaalisessa ajassa. Teemaa luotaakin eritoten Kaufhaus Jandorfin valtaava suuri juhlanäyttely. Näyttelyn oheen on tehty tilaa myös vuoden 2013 uusiosanaa selfie:tä luotaavalle seinäkollaasille, joka kokoaa yhteen avoimessa haussa taiteilijoilta vuoden mittaan kerätyt visuaaliset tulkinnat omakuvauksen motiiveista, metodeista ja merkityksistä. Taiteilijoiden yksityisnäyttelyitä on puolestaan ripoteltu pitkin kaupunkia toista kymmentä. Sen lisäksi, että tämä Character Walk:ina tunnettu pienten gallerianäyttelyiden konstellaatio saa kävijän seikkailemaan pitkin Berliiniä kartta kädessään, sisältyy Pictoplasmaan muitakin aarteenmetsästyksen elementtejä. Sarjakuvataiteilija Lizz Lunney rohkaisee kävijää metsästämään karanneita lemmikkejään – neljää ”galleriakävelyn” varrelle piilottamaansa pehmoeläintä. Etsintäkuulutusjulisteisiin sisällytettyjä vihjeitä seuraamalla ja yhteiskuvan sosiaalisessa mediassa jakamalla muutama onnekas saa taiteilijalta muistoksi pehmoeläimen. Lisäksi näyttelygallerioiden lähettyviltä voi posteripalkinnon toivossa etsiskellä Caretoz-hirviökirjaimia, kahtakymmentäkuutta rakennusten ulkoseiniin kiinnitettyä pientä monsteriaakkosta. Lopulta Pictoplasma aktivoi vierailijaa myös taiteilemaan: samanaikaisesti kun lähettimet välittävät elävää kuvaa konferenssin pääareenan puhujankorokkeelta, on Platoon Kunsthallen hahmolaboratoriossa mahdollista askarrella itselleen oma hahmoystävä vaikkapa käytetystä tyynystä. Samalla askartelija saa ammattilaisavustusta ja vinkkejä toimivan hahmon luomiseen. Kulttuurifestivaali päättyy suuriin syntymäpäiväjuhliin Urban Spreen yössä. Hahmoa nuoren taiteen kentälle juurruttava Pictoplasma edustaa figuraation uutta tulemista kenties söpöimmillään ja värikkäimmillään – kytketäänhän se usein kawaii-ilmiöön. Pelkän kawaiin sijaan Pictoplasma kierrättää populaarikulttuurin estetiikkaa toki laaja-alaisemmin ja pursuaa söpöyttä vain 70–80-prosenttisesti, kuten toinen organisaation isähahmoista, Peter Thaler, arvioi.[2] Silti hahmotaide assosioituu usein yhteen pop surrealismin pastellimaailman kanssa. Pictoplasma-historialtaan rikkaampi matkakumppanini, urbaaniin taiteeseen erikoistunut kollegani, kuvailee konferenssia edeltävässä mainospuheessaan Pictoplasmaa Peter Pan-syndroomasta kärsivien aikuisten kohtaamispaikkana. Siten ensikertalaisena varaudunkin havainnoimaan tapahtumaa kuin regressiivistä hiekkalaatikkoa, jolle taiteilijat ja kawaiin ystävät saapuvat sulassa sovussa leikkimään värikkäillä, söpöillä ja hullunkurisilla hahmoillaan. Totta on, että monella Kino Babylonissa kuullulla ja Kaufhaus Jandorfissa nähdyllä taiteilijalla on toimeentulo tukevasti nimenomaan designlelumarkkinoilla. Siltikin kaiken söpön ja hassunkurisen jäljiltä mieleen painuu havainto kulttuurisesta ymmärryksestä, joka manifestoituu lapsekkaana nähtyyn hahmofiguraatioon pitkälti toisenlaisten syiden kuin pitkittyneen leikki-iän tähden.

Paikan päällä Pictoplasman aarrejahdissa Berliiniä pitkin poukkoillessa tunnelma on toki lapsekkaan ilomielinen. Myös lyhytanimaationäytösten ja näyttelytilojen söpöstä, värikkäästä, riemukkaasta ja humoristisesta absurdiin, ironiseen, surrealistiseen ja psykedeeliseen liukuva hahmogalleria on painotetun ei-vakava – toisin sanoen jotain, jonka voi pintapuolisesti nähdä konnotoivan ei-kypsää ja ei-aikuista, siis lapsekasta ja redundanttia. Tämän Pictoplasmassa esiintyvän yltäkylläisen söpöyden, värikkyyden ja lapsekkaan riemun varjon voi havaita puhujankorokkeelle nousevien taiteen yrittäjien ansioluetteloista: taipale tapahtuu pitkälti gallerian varjossa. Toiset elävät mainosmaailman tuloilla ja toiset lainaamalla hahmojaan muotimaailman tarpeisiin, mutta lowbrow:n populaari kädenjälki ei tuo näyttelypaikkaa Venetsian biennaalissa. Underground-taiteita yhdistävä alemmuudentunne tuntuu pilkahtelevan esiin myös taiteilijaluentoja kuunnellessa. Assemblaaseillaan innovatiivisia rinnastuksia luova Sarah Illenberger vihjaa luennossaan leikkivänsä hankkimillaan esineillä ateljeessaan ennen kuin ne asettuvat lopulliseen muotoonsa ja puolustaa sitten leikin validiutta luomisprosessissaan. Defensiivisyys ja populaarikulttuuria kierrättävän kuvakielen vähättely tuntuvatkin oirehtivan taiteilijoiden kohtaamista ja omaksumista asenteista. Etenkin koko Pictoplasma-kollektiivia yhdistävällä hahmolla vaikuttaa olevan matala nimi. Graffititaiteilijana nimensä luonut Julian Pablo Manzelli eli CHU muistelee karvaasti vuosituhannen vaihteen turbulentissa Argentiinassa syntyneelle katutaiteelle annettua ”hahmoismin” nimitystä, joka keskittymällä muotoon vähätteli työn poliittisesti kantaaottavaa sisältöä. Niin CHU kuin kaupallisesta taustasta taidemaailmaan ponnistanut Tim Biskup kertaavat luennoissaan vähentäneensä sittemmin figuraation astetta. Nykyhetkellä niin CHU:n kuin Tim Biskupin taiteessa esiintyvä hahmo on dekonstruoitu. Kenties ylhäältä päin jaettu Peter Pan-syndrooman diagnoosi on ehdollistunut joko mukautumisenhaluksi tai näyttämisentarpeeksi, kun matalaksi koetusta hahmosta on paettu kohti korkeampana näyttäytyvää abstraktiota.

Pictoplasma toimiikin matalan lautturina kuljettaessaan virallisen taidemaailman arvostuksesta paitsi jääviä taiteilijoita korokkeelle saman statement-retoriikan ja yleisömassojen ääreen. Jos muutama kutsuluennoija nouseekin podiumille toistelemaan ehdollistunutta litaniaa siitä, että heidän tuotantonsa eivät ole kuin populaarikulttuuristen vaikutteiden yhdistelyä, asiaansa perehtynyt haastattelija kerii joka kerta esiin myös syvempiä kerroksia. Haastattelujen myötä esimerkiksi katutaiteilija Nychoksen makaabereista dissektoiduista eläimistä kuultaa läpi metsästäjäperheessä kasvaneen taiteilijan omaksuma syvällinen ymmärrys kuolevaisuudesta ja Amanda Visellin Istanbulin soolonäyttelyn herttaisen cartoon-maailman taustalta löytyy halu voimauttaa sukupuolijärjestyksen sortamia luomalla jotain söpöä mutta voimakasta: kuvia pikkutytöistä, joiden sielueläiminä on tiikereitä ja susia. Siis: jotain aivan muuta kuin oletusarvon mukaista matalakulttuurin pinnallisilla kuvilla tapahtuvaa leikkaa-liimaa -toimintaa. Underground-taiteiden altavastaajuuden huomioon ottaen Pictoplasman päänäyttelyn teema ”hahmomuotokuva” on nähtävissä rivienvälisenä kommenttina hahmon matalaan asemaan. Tyhjilleen jääneen tavaratalo Kaufhaus Jansdorfin urbaanista sisätilasta kaksi kerrosta varaava kattaus monimuotoisia, monivärisiä ja multimediaalisia hahmomuotokuvia tarjoaakin niitä kokonaisen joukon. Yli sata Pictoplasman kattamilla taiteenaloilla työskentelevää taiteilijaa on tuottanut kutsuttuna oman tulkintansa muotokuvasta näyttelyyn, joka luotaa tätä korkeasta taiteesta tuttua traditiota postdigitaalisen ajan esittävässä taiteessa mantranaan: ”too many mascots, not enough character”. Näyttelyssä esiintyvä jatkumo institutionaalisen taiteen muotokuvaperinteelle on vähintäänkin kirjava. Toisinaan vaikutteita on haettu visuaalisen taiteen kaanonista silminnähtävällä tavalla. Esimerkiksi vierekkäin asetetut teokset, Sam Hadleyn Slumberbean as Sleeping Scholar (2014) ja Felt Mistressin Ludwig Von Groam (2014), mukailevat tyylillisesti renessanssin potrettimaalausta ja klassisen veistotaiteen rintakuvaa. Nykysilmille pompöösinä näyttäytyvään konventioon sovitetut hahmot, Rembrandt-vaikutteinen nukkuva punapapu röyhelökaulurissaan ja huovasta muovattu yrmeä barokkilordi, vaikuttavat jopa irvailevan korkean muotokuvataiteen elitismille. Samaa jatkumoa on tavoiteltu myös modernein metodein. Duo 3752% Tǿrdal on asettanut teoksessaan Papp on Green II (2014) esille ikään kuin sekä modernismin että renessanssin: Pollockin lanseeraaman tyylin ja Mona Lisan mystisesti katsojaa seuraavan katseen. Duon lelurobotti Papp on saanut pintaansa abstraktin ekspressionismin väriroiskeet ja silmäilee katsojaa nyt seinältään robottiteknologian liikuttelemin silmin. Näin Pictoplasman rakas, matala hahmo hakee paikkaansa kaanonin jatkona. Ajankohtaisimmilleen Pictoplasman otos hahmomuotokuvasta yltää kenties niinä hetkinä, kun se tarkastelee muotokuvan mahdollisuutta multimediaalisissa kombinaatioissa ja uudessa mediassa. Kaufhaus Jandorfin videonurkkauksessa uuden muotokuvan mahtia saapuu ihmettelemään galleriassa vapaana juossut koira, joka jähmettyy aloilleen haukkumaan ruudulla raakkuvaa, Ranskan vallankumouksen aikaiseen univormuun puettua lintukenraalia: Yves Geleynin luuppina pyörivää videopotrettia Karl Franz Babylon III (2014).[3] Muotokuva ei pysy aloillaan, vaan esittää kohdettaan liikkeessä ja äänessä, moniulotteisemmin ja todemmin kuin nykyinen kaltaisuuden mittari, valokuva, kykenee. Mieli karkaakin välittömästi spekuloimaan liikkuvan kuvan mahdollisuuksia teknologisen kehityksen merkitsemässä tulevassa: liikkuva passikuva, liikkuva muotokuva medaljongissa, 3000-luvun galleria täynnä itsekseen höpötteleviä rintakuvia. Tulevaisuuden muotokuva ei olekaan välttämättä tekoäly hologrammissa vaan taidegalleria täynnä videopotretteja.

Stimuloidessaan mielikuvitusta Geleynin surrealistinen teos kuitenkin samalla muistuttaa, että multimediaalinen muotokuva ei ole välttämättä sen todenmukaisempi potretti kohteestaan kuin Voguen kansikuva tai luomus Joshua Reynoldsin ateljeesta. Napoleaanisen sodan ylevään lumituiskuun saumattomasti liimattu lintu taivuttaa todellisuutta samalla tavalla – vain uskottavammin – kuin nykyiset verkkokamerat, joiden parissa on mahdollista huvitella kuvaamalla itsensä vaikkapa paratiisisaarella, vuoristoradassa tai akvaariossa. Siten Geleynin animaatio tuntuu ikään kuin jatkavan siitä, mihin eräs toinen näyttelyn teoksista, Sauerkids-duon The Criterion of Truth (2013), jää.[4] Sauerkidsin kollaasiteoksessa esillä on akryyleillä tunnistamattomaksi sotkettu valokuvasuurennos koulupojasta Beatles-vaikutteisessa moptop-kampauksessa, ja sen alla samaan puupaneeliin liimattuina ovat alastonta naista esittävä pin-up pelikortti ja pieni mustavalkovalokuva ruokapöydän ääreen kokoontuneesta juhlaväestä. The Criterion of Truth esittää tutun kysymyksen valokuvan todistusvoimasta, ja surrealistinen Karl Franz Babylon III muistuttaa videon olevan yhtä modifioitavissa kuin valokuvan tai multimediakollaasin. Loppujen lopuksi jokainen kuva, muotokuvakin, on valinta ja tuote, manipuloitavissa metodista ja mediasta huolimatta.

Toisaalta molemmissa teoksissa huomio kuvan manipuloitavuudesta sekoittuu ihanteiden normatisoivaan vaikutukseen ja palaa siten takaisin muotokuvan historiaan. Muotokuvana Sauerkidsin piirteettömäksi sotkema kuva trendikkään kampauksen leikkauttaneesta hahmosta toistaa samaa ongelmaa kuin sen alle liitetty, naisfiguuria idealisoiva pin-up-pelikortti: kohdettaan kohottava muotokuva sumentaa kohteensa yksilölliset piirteet pyrkiessään joko ihanteelliseen tai edustavaan kuvaukseen. Salin toisella laidalla Geleynin animoitu muotokuva taas rakentaa linnusta 1800-luvun sotasankarin samalla tavalla kuin vaikkapa Albrecht Dürerin messiaaninen omakuva kohottaa taiteilijaa korkeampaan asemaan. Siten sekin vastaa sosiaalisen luokan ja imagon kysymyksiin ja kytkee muotokuvaa näiden tarpeiden äärelle. Onkin mielenkiintoista, miten Pictoplasma Portrait Galleryssa vaeltelu tuntuu kaikesta sen uuden vuosituhannen vastarinnasta huolimatta johdattavan kulkijan samojen teemojen ja kysymysten äärelle, joihin on mahdollista törmätä legitimoiduissa taidegallerioissa. Sikäli muotokuvan valinta vuoden teemaksi tuntuu olleen ovela. Sen jos minkä pitäisi todistaa epäilijöille, että hahmotaiteilijoilla on syvyyttä siinä missä korkeataiteilijoillakin. Ajankohtainen ”selfie”, tuo postdigitaalisen imagon- ja identiteetinrakennusprosessin helmi, on tapetilla sekä sille erikseen omistetussa Wall of Crazy -seinäkollaasissa että muotokuvanäyttelyssä. Esimerkiksi Iam Stevensonin pelkistetty piirros You Have No New Messages (2014) tuntuu toistavan George Berkeleyn näkemystä: olemassaolo on havaittuna olemista. Minän olomuoto määrittyy suhteessa sosiaaliseen verkostoon, nykypäivänä enenevästi taskussa kannettuun. Stevenson ehdottaakin muotokuvan kohteeksi minää, jolta puuttuvat sekä kasvot että ruumis peilin lakatessa heijastamasta. Omakuva, jota ei vahvisteta, on pelkkä surullinen hahmotelma. Ted Parkerin ironinen näkemys omakuvasta, Selfie -guassin (2013) sukuelintään kuvaava hahmo, on kommentti digiajan ekshibitionismiin, jonka nähdään usein kulminoituvan nimenomaan omakuvaamisessa. Andy Martinin animaatio Selfie (2013) taas on, taiteilijan esittelytekstin mukaan: ”varoitus itsekeskeisyyden vaaroista”.[5] Instant-kulttuuriin sopivalla tavalla vaarana ei Martinin minuutinmittaisessa videossa ole hidas, allegorinen kuihtuminen pois, vaan kännykkäkameran aikaansaamat monet metamorfoosit. Milloin painikkeella operointi muuttaa modernin Narkissoksen nautaeläimeksi tai tujauttaa tälle afron, milloin imee tältä sielun. Omakuvan käsittäminen esimerkkien huomionkipeänä omahyväisyytenä tuntuu kuitenkin suotta vakiintuneen käsitykseksi minäkuvaamisen kulttuurista, ja onneksi myös omakuvaprojektille varattu pursuileva seinä ja projektin tumblr-sivusto tarjoavat monipuolisemman katsauksen teemaan. Pictoplasma on kutsunut osallistujia väitteellä: ”Too many duckfaces, not enough character”, ja siinä missä osa taiteilijoista on tarttunut duckface-ilmauksen sisältämiin negatiivisiin konnotaatioihin, on osa keskittynyt täyttämään luonnevajetta monin positiivisin omakuvavariaatioin. Pictoplasmassa kynnys katsojan ja taiteen väliltä madaltuu paitsi sen populaarissa kuvakielessä, myös festivaalin osallistavuudessa. Aarrejahtiensa lisäksi myös sen taidenäyttelyihin sisältyy paljolti interaktiivisuutta: toisinaan empaattista, toisinaan karnevalisoitunutta. ”Älä koske” -kyltit uupuvat. Claudia Sixin Love, Friendship and the Marks We Leave (2014) pyytää katsojaa jättämään viestejä liitumaalilla käsiteltyyn pintaansa, Bubi Au Yeung toivoo galleriakävijän ”piirtämään tilansa taiteilijan mieleen”, ja Tartaruga Felizin vihreä tyynyolento Pi (2014) istuu jalustallaan halauksia odottaen.[7] Olen matkustanut Berliiniin suoraan ”1984: Freedom and Censorship in the Media – Where Are We Now?” -konferenssista, jossa tapetilla ovat olleet sensuuria vaativien kampanjoiden lastensuojeluretoriikka ja kampanjoissa usein poljettu lasten oikeus kauhuun ja seksuaalisuuteen. Tyynyolentoa halatessa ja hirviökirjainten perässä seikkaillessa mielessä viriääkin reaktiona kaikkeen festivaalin aikana koettuun kysymys aikuisen oikeudesta lapsetukseen ja leikkiin. Sarah Illenbergerin ateljeeleikistä on iloa taiteilijan lisäksi myös muille, ja tyynyolennon halaamisesta saa outoa voimaa. Teinimutanttininjakilpikonnista inspiroitunut taidekin heijastelee aikaansa, joten Peter Pan-syndrooman leima tuntuu liioitellulta.

Matalan kynnyksen taiteen syvemmätkin, pelkoja ja toiveita prosessoivat funktiot käyvät harvinaisen vaikuttavalla tavalla ilmi David OReillyn Character Mirror -teoksessa (2014). Teoksen voisi sanoa vaativan galleriakävijältä jopa rippusen rohkeutta. Seinälle on nimittäin ripustettu peili, ja sen eteen jalustalle asetettu virtuaalilasit. Jahkailen teoksen vieressä peiliin katsomista – pääkallonpaikalla riippuva peili kun tuntuu polyseemiseltä kannanotolta Photoshop-ajan kuva- ja omakuvakulttuuriin heittäessään pallon aggressiivisellakin tavalla galleriakävijälle ja kehottaessaan tätä katsomaan itseään – kun viereisen teoksen parissa operoiva galleriatyöntekijä rohkaisee minua koettamaan virtuaalilaseja: ”Go on.” Ensin katsojaa kohtaa turvallinen tyhjyys – seinällä riippuva peili on hävinnyt ja tilalla on vain valkoista – mutta päätä kääntelemällä ja tilassa liikahtelemalla tyhjyyteen piirtyvät huoneen ääriviivat. Pienen päänpyörittelyn jälkeen silmäkulmaan ilmestyy palanen mustaa hahmoa, joka uteliaan kurkistuksen myötä paljastuu viikatemieheksi. Muotokuva onkin moderni memento mori, ja pienen hetken Pictoplasma Portrait Gallery on Dorian Grayn ullakko, jonka jokainen ajassa pysäytetty hahmo edustaa riisutussa muodossaan lihan, kauneuden, nuoruuden ja elämän katoavaisuutta, vaikka värikäs joukko fiktiivisiä hahmoja onkin valmis kiistämään sekä kuoleman että traditionaalisen muotokuvan palsamoivan ja idealisoivan funktion. Toki, okulaareihin ilmestyvä viikatemies on myös halpaa karnevaalia, fright show:ta, mutta se, miten Pictoplasman monimuotoisen ilkamoinnin ymmärtää, on pitkälti katsojan omasta asenteesta kiinni. Suuri yhteisnäyttely on avoinna yleisölle vielä viikon festivaalin päätyttyä, 11.5.2014 saakka. Kun toukokuun kahdestoista koittaa, tiedottaa Pictoplasma facebook-sivuillaan kotisivujensa tuhoutuneen hakkerin käsissä. Taakse jäänyt kymmenvuotisfestivaali on saanut ikimuistoisen päätöksen. Onneksi Pictoplasman informaalimmat verkkosivut edelleen toimivat, joten vaikka faktat ovat pyyhkiytyneet saavuttamattomiin, kuvia on edelleen tarjolla. Oudolla tavalla sekä hakkeri-ilkivalta että jäljelle jääneen visuaalisen ilon virta tuntuvatkin tiivistävän osuvasti koko Pictoplasma-kokemuksen.

Parhaillaan on menossa vahva esinebuumi. Arkisesti esineharrastuksen ja -keräilyn suosion näkee vaikkapa television ohjelmistossa. Televisiokanavilla pyörii parhaillaan useita huutokauppa-, esinearviointi- ja aarteenetsintäohjelmia.

Esineet siirtyvät maasta toiseen entistä helpommin internetin ansiosta. Esimerkiksi taidehuutokauppatoiminta on kansainvälistänyt. Online-kauppa on tehnyt ostamisesta nopeaa. Ostava asiakas saattaa nykyisellään perehtyä teokseen etukäteen vain digitaalikuvana lainkaan näkemättä teosta paikan päällä. Nykytilanteeseen liittyy sekä taidetta ostavan yksityishenkilön että kaupan välittäjinä toimivien tahojen kannalta monia riskejä.

Teosten aitoudesta on tullut viime vuosina entistä ajankohtaisempi tutkimuskysymys. Väärennöksiä on arvioitu olevan jopa runsas 40 prosenttia kansainvälisen taidekaupan kokonaismyynnistä. Taiteeseen kohdistuva rikollisuus on kansainvälisesti arvioitu neljänneksi suurimmaksi rikollisuuden alueeksi.  Suuria väärennöskokonaisuuksia on paljastunut eri puolilla Eurooppaa. Laajimmillaan väärennösvyyhti sisältää myös taitavasti taustoitetut sepitetyt provenienssitiedot. Tunnetussa Beltracchin tapauksessa teosmäärän arvioidaan nousevan tuhansiin.  Väärennetty venäläinen avantgarde-taide on tullut esiin monissa yhteyksissä. Suomen poliisillakin on tutkinnassa laajasti verkostoitunut väärennösvyyhti.

Taideteoksen aitoustutkimus on perinteisesti perustunut harjaantuneen asiantuntijan, connoisseurin, antamaan lausuntoon. Connoisseur-tradition mukaan attribuointi eli nimeäminen taiteilijalle voidaan tehdä täysin aistinvaraisesti ja teosaineiston havainnoinnissa karttuneen ”silmän” ja asiantuntemuksen avulla. Itsetietoisimmissa tapauksissa kaikki materiaalitieteellinen evidenssi, kuten esimerkiksi väripigmenteistä saatu ajoitusta täsmentävä tieto hylättiin. Samoin mahdolliset muut kiistattomat todisteet, kuten esimerkiksi historialliset dokumentit, saatettiin sivuuttaa.

Nykyisin teostutkimukseen on tarjolla laaja valikoima luotettavia jo testattuja tieteellisiä tutkimusmenetelmiä, jotka voidaan jaotella visuaalisen havainnoinnin menetelmiin, erilaisiin kuvantamismenetelmiin ja materiaalianalyysin tekniikoihin.  Näin ollen pelkkä taiteentuntijan silmämääräinen ja intuitiivinen tutkimus on korvautumassa soveltavalla monitieteisellä tutkimuksella.  Taidehistoriallisen, konservointi- ja materiaalianalyytiikka-asiantuntemuksen yhdistelmällä saavutetaan luotettavimmat tulokset taideteoksen historiallisesta identifioitumisesta. Käytettävissä on monipuolinen valikoima Taideteostutkimusta tehdään Euroopassa useissa tutkimuslaitoksissa. Osa laboratoriosta liittyy kansallisiin museo-organisaatioihin, ja osa toimii itsenäisenä yrityksenä. Pohjoiseurooppalaisella alueella ei kuitenkaan ole yhtään kaupallisia tutkimuspalveluita tarjoavaa yritystä.

Tämä havainto toimi yhtenä kimmokkeena hankeidean kypsyttelyssä, kun Jyväskylän yliopiston taidehistorian tutkijoiden piirissä syntyi ajatus esinetutkimukseen, erityisesti taideteoksen aitouteen ja alkuperään keskittyvän tutkimuksen aloittamisesta. Tutkimusprojektin ensimmäiset suuntaviivat linjattiin vuoden 2013 alussa. Jo tuolloin oli päätetty etsiä yhteistyötä esinetutkimukseen soveltuvien projektikumppanien kanssa.  Taidehistorioitsijoista koostunutta tutkimusryhmää kiinnosti menetelmien laajentaminen materiaalitieteiden suuntaan. Samalla huomattiin, että tiimiin tarvitaan taidekonservointiasiantuntemusta.   Mukaan kutsutut fyysikot ja kemistit sekä konservaattori innostuivat taideteostutkimuksesta, ja näin syntyi monitieteinen tiimi, joka pystyy tekemään menetelmiltään monipuolista ja tieteellisesti korkeatasoista taideteostutkimusta.

Kilpailu tutkimusrahoituksesta on nykyisin kovaa, ja hyvän tutkimusidean on täytettävä mitä moninaisimpia kriteereitä yltääkseen kilpailussa parhaille pisteytyssijoille. Yleisiin tiedepoliittisiin reunaehtoihin kuluu se, että julkista rahoitusta hakevilta edellytetään tutkimuksen yhteiskunnallisen hyödynnettävyyden arviointia. Yhdeksi usein toistuvista strategisista tavoitteista on nostettu tutkitun tiedon soveltaminen erilaisina uusina monitieteisinä avauksina. Yliopistojen tutkimuslinjauksissa toivotaan hakijoilta laaja-alaista ulkopuolisten rahoituskanavien hyödyntämistä. Humanistisille aloille tyypillisimpiä tuen antajia ovat edustaneet Suomen Akatemian lisäksi kotimaiset säätiöt. Esimerkiksi Tekes-rahoitusta ei ole juurikaan hyödynnetty. Tutkimuksen reunaehdoiksi määriteltyjä kriteereitä ja linjauksia avarasti pohdiskeleva taidehistorioitsija havaitsee kuitenkin nopeasti, että taidehistorialla on monialaisuutensa vuoksi hyvä perusta uudenlaisten hankeaihioiden kehittelylle.

Taideteoksiin keskittyvää tutkimusideaa muokattiin Jyväskylän yliopiston tutkimus- ja innovaatiopalveluiden kaupallistamisklinikalta saatujen neuvojen avulla, ja niin syksyn Tekes-rahoitushakuun lähettiin projektihakemus, jota vielä kehitettiin tiiviimmäksi Tekesistä saadun palautteen avulla. Pohjoiseurooppalaisittain ainutlaatuiselle RECENART – Research Center for Art -hankkeelle myönnettiinkin joulukuussa 2013 Tutkimusideoista uutta tietoa ja liiketoimintaa -rahoitus vuodelle 2014. Tekesin tavoitteena on suomalaisen yrityselämän kehittäminen ja innovatiivisten tutkimuksellisten avausten lanseeraaminen kansainvälisille markkinoille. Taidehistorian vetämälle monitieteiselle projektiryhmälle hankehakemuksen muokkaaminen merkitsi entisestä poikkeavan ajattelutavan omaksumista, sillä tieteellisten tutkimuspalveluiden kaupallistaminen on ollut melko vierasta varsinkin humanistisille aloille. Erilaisia mittausmenetelmiä soveltaville luonnontieteille palveluliiketoiminta sen sijaan on tutumpaa. Kaikille hankeosapuolille taiteiden ja kulttuurin tutkimuksen laitoksen taidehistorian ja museologian oppiaineille sekä fysiikan ja kemian laitoksille monitieteisen tutkimuksen mahdollisuuksien hahmottaminen oli palkitseva kokemus, jonka tuloksena syntyi menetelmävalikoltaan monipuolinen palvelukokonaisuus.

RECENART – Research Center for Art -hanke kehittää vuoden 2014 aikana Tekes-rahoituksella konseptia kaupallisia tutkimuspalveluja ja monipuolista taidekonsultaatiota tarjoavan yrityksen perustamiseen. Työhön kuuluu kansainvälisten tutkimuspalvelumarkkinoiden kartoitusta ja verkostoitumista alan tutkimuslaitosten ja potentiaalisten asiakkaiden kanssa. Tutkimus keskittyy oleellisimmin taidehistoriallisia ja materiaalitieteellisiä menetelmiä soveltavaan maalausten, piirrosten, grafiikan, veistosten ja arkeologisten esineiden sekä posliiniesineiden pilotoivaan aitoustutkimukseen.  Vuoden 2014 aikana tehdään uudenlaisia pilottitutkimuksia eri esinelajeille laajaa menetelmävalikkoa soveltaen. Vietin kevään 2014 Roomassa Suomen Rooman-instituutin järjestämällä niin kutsutulla tieteellisellä kurssilla. Vuonna 1954 perustettu Suomen Rooman-instituutti on vanhin, merkittävin ja tunnetuin Suomen ulkomailla toimivista instituuteista. Giulio Romanon suunnittelemassa 1520-luvulla valmistuneessa renessanssi-huvilassa Villa Lante al Gianicolossa toimiva instituutti on tieteellinen instituutti ja yksi sen tutkimusaloista on taidehistoria. Vaikka instituutin tieteellinen maine pohjaakin pitkälti sen piirissä tehtyyn antiikintutkimukseen, ovat taidehistoria tieteenalana ja taidehistorioitsijat olleet mukana sen toiminnassa sen perustamisvaiheista asti.

Suomen Rooman-instituutissa säännöllisen epäsäännöllisesti järjestettävät tieteelliset kurssit ovat sinällään jo jonkinlainen instituutio, ja yhdessä muun kurssitoiminnan kanssa ne ovat instituutin alkuvaiheista asti muodostaneet tärkeän osan koko instituutin toiminnasta. Villa Lantessa järjestetään instituutin omien ydintoimialojen, antiikin- ja keskiajan historian, taidehistorian, klassillisen filologian ja arkeologian, opiskelijoille niin kutsuttuja johdanto- ja tieteellisiä kursseja. Näiden lisäksi instituutti järjestää itse niin kutsuttuja opettajakursseja opettajille sekä arkkitehtikursseja arkkitehtiopiskelijoille. Kuukauden kestävälle syksyisin järjestettävälle johdantokurssille ja kolmikuukautiselle keväisin järjestettävälle tieteelliselle kurssille pääsee kullekin vuosittain seitsemän opiskelijaa instituutin ydintutkimusaloilta. Joka toinen vuosi pidettävälle arkkitehtikurssille valitaan kerrallaan seitsemän arkkitehtuuriopiskelijaa.

Instituutin omien kurssien lisäksi eri yliopistot voivat hakea mahdollisuutta järjestää omaehtoisesti kursseja Roomassa ja Villa Lantessa. Tällaisia eri oppialojen kursseja eri suomalaisista yliopistoista järjestetäänkin Villa Lantessa vuosittain useita. Taidehistorian oppiaineista kursseja on lähivuosina järjestetty lähinnä Jyväskylästä. Takavuosina järjestettiin kursseja aktiivisesti myös muualta, muun muassa Henrik Liliuksen – joka toimi instituutin johtajanakin 1970-luvulla – johdolla Helsingin yliopistolta ja Åsa Ringbomin johdolla Åbo Akademista. Kurssitoiminnan ohella voi Villa Lanteen hakea asumisoikeutta ensisijaisesti Roomassa oleskelua edellyttävän tieteellisen työn tekemiseksi. Oman kokemukseni mukaan asumisoikeuden voi kuitenkin saada myös muuhun kuin välittömästi Roomaan liittyvää työskentelyyn. Asumisoikeusmenettelyn myötä instituutissa viettääkin jatkuvasti aikaansa joukko tutkijoita, kääntäjiä, kirjailijoita, säveltäjiä, arkkitehteja ja muita. Tämä sekalainen porukka onkin keskeinen osa instituuttia ja sen viehätystä. Verrattain pienissä yhteisissä tiloissa ajautuu usein antoisiin keskusteluihin yllättävien ihmisten kanssa.

Suomen Rooman-instituutin tieteellistä toimintaa ohjaa instituutille pääsääntöisesti kolmeksi vuodeksi kerrallaan valittava johtaja. Jokainen johtaja tuo instituuttiin mukanaan tutkimusprojektin, johon johtajan vetämät johdanto- ja tieteelliset kurssitkin temaattisesti liittyvät. Johtajien kolmivuotiskausilla järjestetään yleensä kolme johdantokurssia ja yhdestä kahteen tieteellistä kurssia. Tieteellisten kurssien osanottajilla on mahdollisuus päästä mukaan instituutin johtajan vetämään tieteelliseen työryhmään, joka kokoontuu johtajakauden kolmannen vuoden keväänä työstämään julkaisua sen hetkisen kolmivuotiskauden tutkimusaiheesta. Tämä on pääpiirteittäin instituutin tieteellisen toiminnan malli, joka kuitenkin jokaisen johtajan aikana mukautuu kulloisiinkin tilanteisiin. Vuonna 2013 johtajana aloitti  historiantutkija Tuomas Heikkilä, jonka kaudella instituutin tieteellinen tutkimus suuntautuu aikaan ja sen jäsentämiseen liittyviin kysymyksiin antiikista uuden ajan alkuun. Käytännössä instituutin järjestämät kurssit yhdistyvät kulloisenkin johtajan tutkimusprojektiin joka kerta eri tavoin. Pääsääntöisesti voinee kuitenkin sanoa, että vaikka malli periaatteessa on lineaarinen, ei tieteelliselle kurssille pääsyyn käytännössä edellytetä johdantokurssin käymistä, eikä työryhmään pääsemiseen välttämättä tieteellisellä kurssilla olemista. Otin itse osaa nykyisen johtajan ensimmäiselle johdantokurssille syksyllä 2013 ja ensimmäiselle tieteelliselle kurssille keväällä 2014.

Johdantokurssin sisältö koostui pääosin erilaisista kohdevierailuista, jotka suuntautuivat erilaisiin antiikin ja keskiajan muistomerkkeihin, raunioihin, museoihin ynnä muihin kohteisiin. Aikaan, sen jäsentämiseen ja hallintaan liittyneet teemat olivat läsnä vain pintapuolisesti. Kolme kuukautta kestäneellä tieteellisellä kurssilla aikaan liittyvä tematiikka sen sijaan oli vahvasti osa kurssia. Yleisesti kurssilla seurattiin kolmea päälinjaa: yleisen antiikin ja keskiajan historian tietouden kartuttamista, historiatieteiden metodologisia kysymyksiä ja itse kurssin teemaan liittyviä kysymyksiä. Kurssin aikana tehtiin lukuisia opintokäyntejä, seurattiin luentoja, ja tuotettiin laaja kirjallinen työ. Osa vierailuista ja luennoista liittyi kurssin teemaan vain löyhästi syventyen yleisempiin kysymyksiin, kun taas kirjalliset työt liittyivät teemaan tiiviisti. Kirjallisten töiden aiheet, jotka annettiin kurssin alussa, vaihtelivat antiikin kalentereihin liittyvän kirjallisuuden läpikäymisestä ajan personifikaatioihin ja ajanhallinnan ikonografiaan. Käsitelty ajanjakso oli juliaanisesta kalenteriuudistuksesta gregoriaaniseen.

Kurssille otti osaa seitsemän jo maisteriksi valmistunutta tai opintojen loppuvaiheessa ollutta opiskelijaa. Mitään selkeitä sääntöjä tai vaatimuksia ennen kurssia suoritetuista opinnoista ei kuitenkaan taida olla määritelty. Joukossa oli itseni lisäksi myös toinen taidehistorioitsija, Iina Julkunen Jyväskylästä, kolme klassillista filologia ja kaksi yleisen historian pääaineopiskelijaa. Opiskelijat olivat Suomen eri yliopistoista, neljä Helsingistä ja yksi Jyväskylästä, Tampereelta ja Oulusta. Monitieteisyys ja muiden kurssin osanottajien kanssa asioista keskusteleminen niin eri vierailuiden ja opetustilaisuuksien aikana kuin pitkillä lounailla ja bar San Caliston tai Caffe Perun terasseilla olivat ehdottomasti kurssin keskeistä antia. Villa Lante ja muiden instituuttien verkosto Roomassa muodosti muutenkin sellaisen intellektuaalisen ympäristön, jota tuntuu Suomessa usein olevan vaikea löytää. Tärkeänä seikkana tähän vaikutti myös mahdollisuus omistautua täysin oppimiselle ja tutkimustyölle. Ajankäytöllisesti kurssin aikana käytettiin karkeasti arvioituna kaksi viidesosaa arkipäivistä kokonaan kiertäen erilaisia raunioita, kirkkoja, museoita ja muita kohteita johtaja Heikkilän, instituutin lehtori Ria Bergin ja pariin otteeseen myös instituutin intendentti Simo Örmän kanssa. Toiset kaksi viidesosaa vietettiin joko ekskursioilla  tai seminaareja tai luentoja seuraten, ja noin yksi viidesosa arkipäivistä oli vapautettu omiin kurssitöihin syventymiseen. Näinä vapaina päivinä kurssilaiset hajaantuivat Rooman eri kirjastoihin; itse lähdin usein Biblioteca Hertzianan maineikkaaseen taidehistorialliseen kirjastoon tai American Academy in Romen kirjastoon, jossa usein törmäsi tuttuihin, ja jonka baarissa on kenties Rooman paras amaro-valikoima. Viikonloput olivat pääosin vapaat, mikä tarkoitti että ne vietettiin muiden kirjastojen kiinni ollessa Villa Lanten omassa kirjastossa tai muualla proseccoa nautiskellen. Usein teimme viikonloppuisin myös omaehtoisia matkoja Rooman ulkopuolelle, muun muassa Tivoliin ja Sabaudiaan. Tämän keväisen tieteellisen kurssin ohjelmaan kuului aiempien vuosien tapaan lyhyiden ekskursioiden lisäksi myös pitkiä retkiä Rooman ulkopuolelle: kolmen päivän matka Campanian rannikolle ja kuuden päivän matka Sisiliaan. Perinteistä poiketen pitkän kurssin osanottajat eivät tänä keväänä järjestäneet Villa Lantessa vappujuhlia muiden Rooman lukuisten tieteellisten instituuttien nuorille kokelaille. Sen sijaan pääsimme ottamaan osaa instituutin kuusikymmenvuotisjuhlallisuuksiin, joissa pidettiin puheita ja nosteltiin maljoja useamman päivän ajan monisatapäisen tiede-, kulttuuri-, ja talousalan vaikuttajien joukon voimin.

Oman kokemukseni perusteella en voi muuta kuin suositella kaikille taidehistorian opiskelijoille Suomen Rooman-instituutin kursseille hakemista ja muille Taidehistorian seuran jäsenille muilla tavoin ottamista osaa instituutin toimintaan. Tieteellinen kurssi on vertaansa vailla oleva tilaisuus syventää tietämystään ja antautua uuteen ympäristössä, jonka kaltaista ei ole toista. Seuraava Tuomas Heikkilän vetämä tieteellinen kurssi järjestetään keväällä 2015. Haku siihen on syksyn 2014 aikana. Haku johdantokurssille on seuraavan kerran keväällä 2015.

Järjestimme huhtikuussa New Yorkissa neljän eurooppalaisen kulttuuri-instituutin ja kriitikoiden kansainvälisen AICA-liiton yhteistyönä  keskustelutilaisuuden eurooppalaisen taidekritiikin tilasta.[1] Intensiiviset alustukset ja niitä seurannut keskustelu pitivät newyorkilaisyleisön visusti penkeissään kolmen tunnin ajan aurinkoisena sunnuntaipäivänä. Sekä panelistien puheenvuoroista että yleisön kommenteista kävi sangen selväksi, että laajasti ottaen taiteesta kirjoittaminen on, jollei kriisissä, niin ainakin useamman tien risteyksessä. Kritiikin tilaan ja tilanteeseen vaikuttavat yhtä lailla taidemaailmaa ja sen toimijoita muokkaavat globaali uusliberalismi ja lokaalit politiikat kuin sähköisen julkaisemisen tuottamat mahdollisuudet ja haasteet.

Internet tarjoaa nettisivustoineen, facebookeineen ja blogimuotoineen todellakin uudenlaisia mahdollisuuksia sekä populaarille kritiikille että tutkimukselle, mutta myös monenlaisille muille taiteesta kirjoittamisen muodoille ja tavoille, jotka eivät välttämättä istu perinteisten kirjoittamisen genrejen sisään. Etenkin populaarin kirjoittamisen suhteen sähköisen ja sosiaalisen median ympäristö paitsi lupaa potentiaalisesti hyvinkin laajoja yleisöjä, myös periaatteessa madaltaa julkaisemisen kynnystä “kenen tahansa” ylitettäväksi. Tarkoittaako tämä sitä, että kuka tahansa voi myös ryhtyä kriitikoksi?

Vaikka esimerkiksi moni kuvataidekriitikko on hankkinut työhön tarvittavan kokemuksen taiteilijana, on taiteentutkimuksen opiskelu ollut yksi keskeinen kriitikon ammattiin valmistava ja suorastaan johdattava tekijä. Sekä taiteilijuus että taiteen historiaa ja visuaalisen kulttuurin teorioita opiskelemalla hankittu koulutus ovat tuottaneet asiantuntijuutta. Uusien medioiden ja klikkauskilpailun aikakaudella julkaisujen kulttuuritoimitukset eivät kuitenkaan välttämättä enää toimi perinteiseen tapaan asiantuntijuuden arvioijina tai portinvartijoina, vaan blogimaailmassa sanansa saa kuuluville ken haluaa. Myös perinteisten sanomalehtien journalistiset linjaukset tuntuvat häivyttävän asiantuntijuuden painoarvoa, kun kulttuuritoimittajista, entisistä taiteenala-asiantuntijoista leivotaan joka alan mielipidevaikuttajia.

Tässä – kieltämättä jollain tapaa aiempaa demokraattisemmassa – tilanteessa vastuu asiantuntijuuden arvioimisesta onkin siirtynyt yhä enemmän lukevan yleisön kontolle. Olen sitä mieltä, että yleisö tunnistaa edelleen asiantuntevan kirjoittajan. Ja tämä tunnistaminen juontaa  jälleen taiteen tutkimuksen ja siihen perustuvan kirjoittamisen – ja tutkimuksen lukemisen – merkitykseen.

Taiteentutkimusta ja sen opetusta tarvitaan, jotta taiteesta kiinnostunut lukeva yleisö edelleen osaisi vaatia analyyttistä, perusteltua, kontekstualisoivaa ja historiantajuista, estetiikan kysymyksiä ymmärtävää, sisällön ja muodontajuista tekstiä luettavakseen, tuodaan se heidän eteensä sitten muodossa missä hyvänsä ja välineellä millä hyvänsä. Omalla kohdallani tutkimuksen tekemiseen ja kriittiseen ajatteluun liittyy aina pyrkimys kertoa aiheistani paitsi samantyyppisiin kysymyksiin vihkiytyneille, myös tavoitella laajempaa lukijakuntaa. Kaapata kritiikin ja tutkimuksen kysymysten äärelle joku, jota ne aiemmin eivät ole heilauttaneet.

Kritiikki, ja jopa siitä keskusteleminen metatasolla, nimittäin edelleen liikuttaa, herättää tunteita. Tämäkin kävi ilmi huhtikuisen sunnuntaipäivän kritiikkikeskustelussa New Yorkissa. Saman pöydän ääressä puhuttiin myös niinsanotusti “pienillä kielillä” julkaisemisen tärkeydestä, mikä tietenkin liittyy myös omakielisen ajattelun oikeutukseen. Niin manner-eurooppalaisen tutkijan kuin kriitikonkin etuoikeutena kun on mahdollisuus tavoitella lukijoita tekstilleen ainakin kahdella kielellä: omalla äidinkielellään ja tutkimuksen ja taidemaailman lingua francalla, englanniksi. Pyritään siihen, että tämä mahdollisuus säilyy oikeutenamme, myös julkaisemisen tienristeyksissä.

Dosentti, yliopistonlehtori Renja Suominen-Kokkosen 60-vuotispäivän kunniaksi tehtiin juhlakirja, johon 16 Suominen-Kokkosen entistä ja nykyistä oppilasta ovat kirjoittaneet artikkeleita omilta tutkimusaloiltaan. Kokonaisuus rakentaa lujan kuvan sekä Suominen-Kokkosen pitkästä vaikutuksesta Helsingin yliopiston taidehistorian opetuksen suuntauksiin että tutkimuskentän nykyiseen monipuolisuuteen. Juhlakirja jatkaa näin lajityypin parhaita perinteitä. Kirjasta voi lukea oman kiinnostuksensa mukaiset artikkelit tai saada kaiken lukien hyvin kirjoitetussa muodossa rikkaan katsauksen suureen osaan tämän hetken taidehistorian tutkimusalaa ja metodeja. Kirjan toimittajat Susanna Aaltonen ja Hanne Selkokari esittelevät johdannossa Suominen-Kokkosen työuran keskeisiä piirteitä tavalla, joka avaa monelle hänet tuntevallekin yllättävän laajan näkymän tämän monipuoliseen tutkimusalaan ja tuotantoon. Artikkelit on jaettu kolmeen temaattiseen osaan, jotka vastaavat Suominen-Kokkosen merkittävimpiä tutkimusaiheita: identiteetti ja taideinstituutioiden valta, omakuvat sekä aineistot ja uudet avaukset. Toimittajat esittelevät tematiikan ja luonnehtivat kirjoittajien artikkelien olennaista antia niin hyvin, että teoksen esittely muodostuukin lisähuomioiksi erityisesti allekirjoittaneelle tutuimmista aihepiireistä. Toimittajat viljelevät runsaasti adjektiiveja luonnehtiessaan tekstien ansioita, kylläkin oikeutetusti, mutta hetken mielessä käy rinnastus kaupallisen kustantajan kirjojen takakannen mainosteksteihin.

Kiinnostus taideinstituutioiden ja niissä keskeisten valtaa käyttävien toimijoiden asemaan ja historiallisiin muutoksiin liittyy luontevasti osaksi kasvanutta kiinnostusta taidehistorian historiaan ja sen hegemonian muutoksiin. Historiografinen kiinnostus omaan tieteenalaan on noussut muillakin tieteenaloilla viime aikoina ja auttaa selkeästi nykyisiä tutkijoita, jos on kiinnostusta asemoida omia lähtökohtiaan koko tutkimuskenttään. Kirjan aloittavat Jukka Cadogan, Marja-Terttu Kivirinta ja Maija Koskinen, joiden kunkin meneillään oleva väitöskirjatyö – Kivirinnan kohdalla nyt jo loppuunsaatettu – liittyy yllämainittuun tematiikkaan.

Jukka Cadogan kirjoittaa siitä, miten ruotsalaisen Ernst Josephsonin piirroksia hankittiin Suomeen vuonna 1910 aikana, jolloin 1906 kuolleen Josephsonin loppuvuosien sairasajan piirroksia ei yleisesti pidetty samoilla kriteereillä taiteena kuin hänen jo paljon tunnustusta saanut alkukautensa tuotanto. Myöhäistuotantonsa ansiosta lähes aikaansa edellä olleeksi taiteilijaksi nostetun Josephsonin kymmenen piirroksen hankkiminen Antellin kokoelmiin muodostuu mielenkiintoiseksi tapahtumasarjaksi. Cadogan tuo hyvin esille myös keskeisten taidekauppiaiden tarpeen rakentaa mainetta uusille taiteilijoille ja tuottaa uutta markkina-arvoa. Tätä mielenkiintoisempaakin saattaa olla Antellin valtuuskunnan toimesta Tukholmassa 1910 käyneiden Yrjö Hirnin ja Eero Järnefeltin suhtautuminen samaan ikäpolveen kuuluneen Josephsonin sairasajan piirroksiin. Artikkeli on oiva esimerkki siitä, miten lyhyempi väliraportointi virittää lukijan odottamaan väitöskirjan valmistumista.

Marja-Terttu Kivirinta ottaa uuteen käsittelyyn Fanny Churbergin ja Helene Scherfbeckin aseman sukupuolinormitetussa ja yhteiskuntaluokkien välisen suhdemuuttuvuuden toimintakentässä. Allekirjoittanut aloitti samoihin aikoihin Kivirinnan kanssa työelämäänsä oppaana Ateneumissa, jossa aloittavien oppaiden perehdyttämiseen sisältyi edelleen kyseisten naistaiteilijoiden onnettomat (nais)kohtalot. Vaikkakaan ei ensimmäisenä, Kivirinta korjaa tulkinnoillaan kyseisten taiteilijoiden asemaa, myös heidän itsensä kokemana.

Maija Koskinen kuvaa artikkelissaan Helsingin Taidehallin syntyprosessi, taidekentän kiistat ja taideinstituutioiden identiteetti näyttelyhallin syntyvaiheiden liittymistä aikansa taidekentän valtasuhteisiin. Pierre Bourdieun kenttäteorian soveltaminen tuntuu hedelmälliseltä lähtökohdalta. Taidehallin suunnitteluhistoria sisältää parinkymmenen vuoden ajanjakson ja kuuden aikansa keskeisen arkkitehdin suunnitelmia alkaen Eliel Saarisesta ja päätyen Jarl Eklundin ja Hilding Ekelundin 1928 yleisölle avattuun  rakennukseen. Samankaltaisia useita vuosikymmeniä kestäneitä suunnitteluprosesseja oli esimerkiksi Helsingin Ruotsalaisen teatterin lisärakentaminen 1912–1936.  Koskinen on käynyt lähteitä läpi sellaisella tarkkuudella, että kykenee viitteissään esimerkiksi tarkistamaan myös aikaisemman tutkimuksen vakiintuneen hankkeen aloitusajankohdan. Tekijän tarkkaan aineistoluentaan olisi toivonut kuuluvan Pinja Metsärannan kaksi runsaaseen alkuperäismateriaaliin perustuvaa Taidehallin rakennushistoriasta kertovaa julkaistua uudehkoa tutkimusta (Metsäranta, Pinja, Helsingin Taidehallin rakennushistoriallinen selvitys 19.2.2007; Metsäranta, Pinja, Helsingin Taidehalli on peruskorjauksen kynnyksellä, Museoviraston rakennushistorian osaston aikakauskirja 2, 2008, toim. Marja-Leena Ikkala).

Susanna Pettersson pohtii museoiden avainteosten aseman rakentumiseen liittyviä tekijöitä. Pettersson perustelee hyvin miksi hän on vaihtanut aiemmin käyttämänsä tunnisteteos-termin avainteokseksi välttääkseen sekaannusta digitoinnissa yleistyneen tunnistekuva-käsitteen kanssa. Termin vaihtaminen sitoo ajatuksen myös osuvasti rakennussuojelutermistön avainrakennus-käsitteen kanssa. Pettersson esittää, miten Suomen Taideyhdistyksen 1888 yleisölle avattuun Ateneumin taidemuseoon hankkimat keskeiset teokset ovat taidehistorian kirjoituksen ja muiden kanavien kautta muodostuneet itsestään selvinä pidetyiksi avainteoksiksi. Riippumatta museon kokoelman määrällisestä kasvusta pysyvät sellaiset työt kuten von Wrightin Taistelevat metsot ja Edelfeltin Kuningatar Blanka avainteoksina sekä julkaisuissa että yleisön mielissä. Eräs Petterssonin loppuhuomioista on, että uusia avainteoksia ei voi synnyttää manipuloimalla, vaan pitkän ajan kuluessa ja tiiviissä suhteessa museokävijöiden sukupolviin.

Mia Åkerfeltin artikkeli ahvenanmaalaisen Hilda Hongellin työstä ja asemasta Maarianhaminassa 1890-luvulla sekä hänen tuotantonsa vakiintumisesta suojelukohteiksi yhdistää aihepiireinä kaksi Suominen-Kokkosen tutkimusalaa. Suominen-Kokkonen tutki varhain Salon puukaupungin arkkitehtuuria, rakennusmestareita osana suunnittelijoiden ammattikenttää sekä sukupuolisuutta sen osana. Tarpeellisen lisän rakennussuojelun historiaan Suomessa tuo Åkerfeltin selvitys vuosilta 1983–2005, jolloin Hilda Hongell lopullisesti etabloitiin paikallisesti merkittäväksi suunnittelijaksi, jonka tuotanto on tärkeää säilyttää fyysisenä osana Maarianhaminan kylpylävaiheesta kertovaa historiaa. Yksittäisen suunnittelijan nostaminen asemaan, jossa tämän rakennusten suojelu perustellaan henkilön kautta (Alvar Aalto, Eliel Saarinen, Erik Bryggman), myös riippumatta monista muista rakennukseen sisältyvistä arvoista kaipaa enemmän tutkimusta.

Kirjan keskimmäisen osan muodostaa neljän tutkijan hyvin erilaisiin, mutta kukin osaltaan tarkasti taiteilijoiden ja historioitsijoiden omien näkökulmien rakentumisesta kertovaan artikkeliin. Juha-Heikki Tihinen ottaa käsittelyyn Magnus Enckellin nuorena kirjoittaman ja piirtämän luonnoskirjan, jonka pohjalta tämä rakentaa kuvan taiteilijan kehittyvästä mielenmaisemasta. Tihisen tarkkuus tuo mieleen yhdysvaltalaisen Tim Bentonin, joka on analysoinut le Corbusierin pitämien luentojen muistivihkojen pienimmänkin nyanssin ja yhdistää niitä laajempaan kontekstiin. Jaana Pääsky on vakuuttavasti kotonaan kansainvälisessä aiheistossa tulkitessaan Piet Mondriania ja Theo van Doesburgia heidän De Stijl -lehteen kirjoittamiensa tekstien kautta. Kahden myöhemmän valokuvan mielenkiintoisten tulkintojen kautta Pääsky luo kuvan kahdesta hyvin erilaisesta persoonasta, joilla oli kuitenkin perustavaa laatua olevia yhteisiä taiteeseen liittyviä maailmankatsomuksia. Maria Hirvi-Ijäs pohtii veistos-käsitteen mielekkyyttä ja uusia sisältöjä aikana, jolloin perinteinen fyysiselle objektille kuuluva selkeästi rajattu materiaalisuus ei enää yksiselitteisesti määritä veistosta, vaan rinnalle on tullut monikerroksinen tilallinen ja usein käsitteellinen viitteistö ajatukselliseen elämykseen tai teoksen viestiin. Kun tuntemani englantilainen taidemaalari sanoi 1980-luvulla leikkisästi mistä tahansa havainnoimastaan ”varo, se saattaa olla taidetta”, niin Hirvi-Ijäs päätyy monipolvista tietä ja mielenkiintoisin esimerkein juuri siihen, miten monimerkityksellisen rikkaan mahdollisuuden uudet tavat ajatella taideteoksen olemusta avaavat.

Jenny Wiik lisää artikkelillaan vielä yhden lisäaspektin keskusteluun tekijän ja tulkinnan suhteesta: mitä vaikutusta uuden tutkimustiedon tuottamiseen on sillä, että on itse tutkimansa ilmiön reaaliaikainen toimija? Arkkitehtuurin kohdalla, jossa useilla kansainvälisestikin merkittävillä tutkijoilla on kyseinen kaksoisrooli, tulee kysymys esille hyvinkin relevanttina, ja sitä on jo pitkään käsitelty esimerkiksi modernismin arkkitehtuurin historian kirjoitusta käsiteltäessä. Wiikin työssään tunnistamat eri roolit avaavat mielenkiintoisia mahdollisuuksia selvittää tekijöiden, taide- ja kulttuuriorganisaatioiden (tässä tapauksessa suomenruotsalaisten apurahajärjestöjen) ja muun yhteiskunnan suhdetta. Osion lopuksi Marja Väätäinen miettii Sixten Ringbomin ja häneen vaikuttaneiden saksalaisten taidehistorioitsijoiden suhdetta. Artikkeli muistuttaa terveellisesti kaikkia tutkijoita, kuinka nopeasti näkökulmat ja suhdanteet vaikuttavat tieteenaloihin. Samoin laajemmat aikaan liittyvät hegemoniat ovat lähes näkymättömästi sisäänrakennettuina myös tutkimuksessa. Englantilainen kaupunkitutkija Gordon Cherry muisteli puolivakavissaan, että samaan aikaan kun hän kollegojensa kanssa otti käyttöön totaalisen kaupunkitutkimuksen lähestymistavan, alkoivat englantilaiset jalkapallovalmentajat peräänkuuluttaa totaalista jalkapalloa menestyksen avaimena.

Kirjan viimeinen osa on otsikoitu ”Aineistot ja uudet avaukset”. Koko kirjan artikkelien sisältö saattaisi suurelta osin mennä otsikon alle, mutta sen käyttö lienee silti toimiva, varsinkin kun se selkeästi tukee Suominen-Kokkosen useita tuoreita lähestymistapoja. Monilla tieteenaloilla yleistä usean kirjoittajan yhteisartikkelia on kokeiltu kahdessa tekstissä ja se tuntuu luontuvan tässä tapauksessa hyvin. Katariina Husso ja Hanna Kemppi nivovat artikkelissaan yhteen 1900-luvun kuluessa tapahtuneen ortodoksisen kirkkoesineistön statuksen muutokset ja muuttamisen osana uuden tasavallan rakentamista. Artikkelissa tulee hyvin esille miten moneen kertaan ja usein määrätietoisesti kirkolliset objektit kulloinkin tarpeen mukaan määriteltiin taide- tai käyttöesineiksi.

Myös Susanna Aaltonen ja Leena Svinhufvud ovat kirjoittaneet yhteisartikkelin aiheenaan tekstiilitaiteilija Airi Snellman-Hänninen ja sisustusarkkitehti Olavi Hänninen. Taiteilijapariskuntia on käsitelty runsaastikin, ja Suominen-Kokkonen on tunnetusti tulkinnut Aino Marsio-Aallon ja Alvar Aallon luovan työn suhdetta. Taideteollisuuden piirissä työskennelleet Snellman-Hänninen ja Hänninen ovat esimerkki siitä, miten monia päällekkäisiä identiteettejä pystytään tunnistamaan, joita luovat ammattikenttä, persoonallisuus, sukupuoli ja myös näennäisen irrationaaliset tekijät. Kirjoittajat tuovat myös hyvillä esimerkeillä esille materiaalin tulkinnan haasteet, kun suunnittelijoita on kirjaimellisestikin ollut useita samalla paperilla. Relevantti jatkokysymys on myös, missä määrin luovia taiteilijapareja käsitellään yhdessä ja erikseen.

Juhana Lahti käsittelee paikan merkityksiä ja koko ajan kehittyvien sähköisten paikkatietojärjestelmien mahdollisuuksia taidehistoriassa. Artikkeliin sisältyy runsas katsaus siihen, miten eri tavoin paikka-käsite hahmottaa maailmankuvaamme ja miten tilan ja paikan käsitettä hyödynnetään useilla tieteenaloilla. Paikan käsite kattaa laajan alan graafisesta symbolisesta esityksestä (painettu kartta) aina muistoon ensimmäisestä kiinnijäämisestä tupakan kanssa (R-kioskin takapiha). Arkkitehtuurissa paikka ja paikan henki, jota pyritään myös luomaan hyvällä suunnittelulla, on tuhansia vuosia vanha perinne. Lahti rakentaa hyvin jatkopohdiskeluun kysymyksen, mitä annettavaa taidehistorialle on tulevaisuudessa, paitsi mahdollisuuden järjestää ja yhdistellä erilaisia paikkaan liittyviä materiaaleja.

Kirjan viimeisessä artikkelissa Maarit Henttonen avaa tapauskohtaisesti tilan ja paikan käsitettä esitellessään erilaisia näkökulmia sairaalatiloihin. Sairaalan tila on erilainen potilaalle, hoitohenkilökunnalle, eri alojen suunnittelijoille, poliitikoille ja taidehistorioitsijoille. Sairaalat ovat hoitomenetelmien muuttuessa tai jopa aikanaan yleisen sairauden lähes hävitessä osoittautuneet vaikeiksi tapauksiksi fyysisen rakennussuojelun kannalta. Hyvänä ja tunnettuna esimerkkinä ovat tuberkuloosisairaalat kuten Paimion sairaala tai Hollannissa sijaitseva Sonnenstraal.

Jos lukija ei viimeisen artikkelin lopetettuaan ole vakuuttunut taidehistorian nykyisesti elinvoimasta ja laaja-alaisuudesta tieteenalana, voi tutustua kirjan lopussa olevaan Renja Suominen-Kokkosen julkaisuluetteloon, jonka on jo jälleen kerran ammattitaitoisesti koonnut Reijo Sarmaja.

Tartuin kiinnostuneena viime vuonna (2013) Taidehistorian seuran julkaisemana ilmestyneeseen teokseen The Challenges of Biographical Research in Art History Today, joka etsii vastauksia minua jo pidempään (ja kenties aina) askarruttaneeseen kysymykseen taiteilijan ja teosten välisestä suhteesta. Tutkijan ja taiteilijan, samoin kuin tutkijan, taiteilijan ja taideteoksien, suhde on monimutkaisten vuorovaikutussuhteiden ja roolien reitittämä. Taidehistoriallisessa tutkimuksessa yritykset löytää ja rakentaa uusia metodologisia tapoja näiden suhteiden tarkasteluun ja ymmärrykseen ovat tervetulleita ja aina ajankohtaisia.

Kirja antoi uusia oivalluksia ja ideoita siitä, miten tekijyyttä ja teoksia olisi mahdollista tarkastella taidehistorian kontekstissa. Kirja nosti esiin kiinnostavasti myös taidehistorioitsijoiden oman elämänkulun suhteessa heidän tekemäänsä tutkimukseen. Elämäkerrallisuuden otsikon alle löytyneet monet hyvät artikkelit eivät kuitenkaan loksahtaneet aivan helposti ehyeksi kokonaisuudeksi. Kirjan kokonaisuutta ajatellen ei ollutkaan aina aivan selvää, miten artikkelit liittyivät toisiinsa tai laajemmin biografisen tutkimuksen problematisoinnin piiriin. Tämä rakenteellinen ongelma söi mielestäni hieman teoksen vaikuttavuutta. Kirja on jaettu kahteen osaan, missä ensimmäinen osa Figuring out the Life of the Artist käsittelee taiteilijoiden elämän rakentamista. Toinen osa Sites of Scholarly Histories, Past and Present taas tarkastelee taidehistorian historian kirjoittajia myös heidän omassa elämäkerrallisessa kontekstissa.

Kirjan toimittaja Renja Suominen-Kokkonen toteaa kirjan esipuheessa Arnold Hauseriin viitaten, kuinka taidehistorian kirjoittajat helposti tarkkailevat taiteilijoita heidän omassa ajassaan historiallisesti ja psykologisesti. Samaan aikaan taidehistorioitsijat kuitenkin herkästi antavat tutkimuksessaan ymmärtää itse olevansa ajan ulkopuolella. Tätä tärkeää ajatusta tutkijan roolista on pohdittu paljon mikrohistoriallisessa historian, kulttuurihistorian ja kulttuurin tutkimuksen piirissä. Näiden taidehistorialle läheisten tutkimussuuntausten laajempaa metodologista tarkastelua jäinkin hieman kaipaamaan tässä artikkelikokoelmassa. Miten taidehistoriassa tehtävä elämäkerrallinen tutkimus suhteutuu kulttuurihistorian, historian tai esimerkiksi kirjallisuustieteen parissa tehtävään biografiseen tutkimukseen?

Taidehistorian kirjoituksessa taiteilija totuttiin pitkään näkemään yksilönä ja luovana nerona, jonka työn tulokset arvioitiin voimakkaasti yksilön ominaisuuksia ja kykyjä korostaen. Teos sai näin legitimiteetin taidehistorian paradigmassa sen synnyttäneen yksilön toiminnan ja saavutusten kautta. On kuitenkin selvää, että 1960–luvun lopulla alkaneen ”tekijän kuolemaa” julistaneen jälkistrukturalismin jälkimainingeissa emme enää pysty ajattelemaan näin. Jälkistrukturalismin myötä tekijä autenttisen luovuuden lähteenä julistettiin vanhentuneeksi ja näin taiteilijaelämäkerroista, ja ylipäätään suhteesta tekijän ja teoksen välillä, tuli myös akateemisessa taidehistorian tutkimuksessa ongelmallisia. Kuitenkin samaa aikaan taidekirjoittamisessa (etenkin näyttelyjulkaisuissa) elämäkerrallinen ote säilyi, ja on säilynyt tähän päivään saakka.

Taidehistorian tutkimusta tehtäessä tutkijan suhde tekijään on usein kompleksinen. Sama pätee myös teosten ja tekijän välisen suhteen pohtimiseen. Vaikka taidehistoriassa tavoiteltaisiin teosten tulkintaa ja ymmärrystä ilman tekijän läsnäoloa, on tekijä kuitenkin aina myös läsnä. Yvonne Eriksson hahmottelee artikkelissaan The Possibility and Obstacles of Reading Sketches as a Life kiinnostavia reittejä tekijän ja teosten välille käyttäen apunaan Hans Beltingin taiteentutkimukseen tuomia metodologioita. Työn ja sen tekijän välisestä suhteesta puhuu myös Riitta Ojanperä artikkelissaan Crossing Between Textual, Positioned and Biographic tarkastellessaan taidehistorian kirjoittajan E.J. Vehmaksen tieteentekoa myös tämän omaelämäkerrallisen kontekstin kautta.

Taiteen ja elämän sekä työn ja elämän erottaminen tuntuu usein keinotekoiselta. Voiko työ, tässä tapauksessa taiteilijan tai tutkijan työ, koskaan olla elämästä irrallinen? Voiko toisen työn tuloksia analysoida ja ymmärtää ilman, että ottaa huomioon myös aineksia tekijän elämästä? Ihmisen elämän lukuisat tapahtumat, irrallisuus ja epäloogisuus vaikuttavat myös siihen, mitä hän tekee. Kulttuurihistorioitsija Maarit Leskelä-Kärki toteaa, kuinka hän tutkiessaan Krohnin kirjoittavia sisaruksia on tullut tulokseen, että yksilön kirjoittamien tekstien ja tekijän kokemuksien välillä on yhteys, joskin aina tutkijan tulkintaan rajoittuva.[1]

Kuvataiteilijoiden elämäkerroissa on omia erityispiirteitä. Elämäkertojen kirjoittaminen on perinteisesti ollut paljolti syiden ja/tai seurauksien sanelua, jonkinlaista yritystä lukittuihin totuuksiin kausaliteettien johdattamana. Taiteilija ja teokset on herkästi niputettu yhteen. Kirjan monet kirjoittajat, muun muassa Marja-Terttu Kivirinta ja Tutta Palin viittaavat taiteen tutkija Catherine M. Soussloffin ajatuksiin taiteilijan asemoinnista suhteessa omaan työhönsä. Soussloff kritisoi taiteilijaelämäkertojen piirissä vallinnutta (ja usein edelleen vallitsevaa) tapaa lukita taiteilija kiinni omaan taiteeseensa. Hänen mukaansa taiteilija on pääasiallisesti nähty nerona ja näin häneltä on viety henkilökohtainen persoonallisuus. Suomalaisen taidehistorian kirjoittamisen historiassa biografialla oli aiemmin vahva asema 1800-luvun puolivälistä eteenpäin. Kirjan ensimmäisessä osassa Tutta Palin ja Marja-Terttu Kivirinta tuovat artikkeleissaan esiin, kuinka suomalaista taidehistoriaa rakennettiin edelleen sotien välisenä aikana intensiivisen taiteilijasuhteen kautta.

Tutta Palinin artikkeli Musings on the Monograph: The Artistic Career of Ester Helenius in the Light of the Art-And-Life Model on yksi kirjan antoisimmista. Siinä Palin pohtii elämäkerrallisen tutkimuksen paikkaa taidehistorian kirjoittamisessa. Hän kysyy etenkin taidekirjoittamiseen ja näyttelyjulkaisuihin viitaten, onko elämäkerrallista tutkimusta koskaan edes laitettu syrjään taidehistoriallisessa tutkimuksessa. Hän pohtii tervetulleesti, onko pikemminkin kyse säilymisestä kuin uudelleen tulemisesta. Artikkelissa sivutaan tärkeää käännettä, kun life-writing traditio alkoi 1990-luvulla nousta takaisin taiteen ja kulttuurintutkimuksen metodologiaan etenkin sukupuolentutkimuksen kautta. Se johti biografisen ja/tai narratiivisen käänteen syntymiseen laajemmin kulttuurihistorian ja -tutkimuksen kentällä. Palin toteaa, kuinka se, että laitamme taiteilijan teokset osaksi taiteilijan elämää, avaa meille perspektiivejä, joita teokset yksin eivät pysty tuottamaan.

Ester Heleniuksen kohdalla Palin kiinnittää huomiota siihen, miksi kiinnostus Heleniusta kohtaan nousi juuri sotien välisenä aikana, jolloin taiteilija oli jo viisissäkymmenissä ja tehnyt uraa vuosikymmenet. 1920–luvulta eteenpäin Suomessa juuri taiteilijoiden elämän ja teosten ”monografisoiminen” alkoi nostaa päätään, kun muun muassa lehdistö kehittyi ja alkoi toimia taidekaupan sujuvuuden mahdollistajana. Taiteilijoiden elämän ja teoksien yhdistelmää saattoi näin alkaa markkinoida houkuttelevana potentiaalisille ostajakandidaateille. Journalismi alkoi saada enemmän emotionaalisia suuntia haastatteluineen ja kyselyineen. Palin toteaa, kuinka monografian tyypillinen ja paljon kritisoitu olemus lähensi näin taiteilijan teokset ja persoonan analogiseen suhteeseen keskenään.

Palin osoittaa kiinnostavasti, miten Helenius itse oli paras oman taiteensa puolesta puhuja ja edistäjä julkisessa mediassa käydyissä keskusteluissa. Helenius muunteli rohkeasti ja nerokkaasti omalla kohdallaan ajan käsityksiä ”uudesta modernista naisesta”. Helenius loi nimeä taiteilijana esimerkiksi eksplisiittisen maskuliinisuuden kautta. Palin tuo esiin kuinka Helenius samaan aikaan sekä omaksui että vastusti konventioita. Palinin mukaan Helenius oli hyvin pitkälle oman itsensä ”monografisoija”, joka piti individuaalisesti ja rohkeasti palikat omissa käsissään ja rakensi omaa kertomustaan itselleen suotuisaan suuntaan: Helenius työskenteli tietoisesti kohti koherenttia ja ajatonta kuvaa sekä töistään että elämästään.

Marja-Terttu Kivirinta kuvaa artikkelissaan Helene Schjerfbeck as a National Artist Genius, kuinka ajanjakso 1910-luvulta 1920-luvulle oli kansallisten kertomusten muodostumisessa kiinnostavaa aikaa suhteessa taiteilijoihin. Koska aikakausi oli otollinen taidemarkkinoiden kasvulle, myyntiä ja huomiota lisätäkseen tarvittiin huomiota herättäviä ja koskettavia tarinoita taiteilijoista. Kivirinta etsii syitä, miksi taidemarkkinat (mm. galleristi Gösta Stenman) kiinnostuivat Schjerfbeckistä juuri 1920-luvun molemmin puolin, samaan aikaan, kun käsitys ”uudesta naisesta” teki tuloaan. Kirsi Tuohelan mukaan ”uusi nainen” tavoitteli itsenäisyyttä perinteisen naisen hermoilla ja törmäsi ajan konventioihin. Foucault’hon nojaten naisen kehoa koskeva diskurssi oli sallitumpaa sairauden kuin seksuaalisen ja halun ympärillä. Schjerfbeckin kohdalla huomio kietoutui hänen lapsesta saakka kärsimäänsä lonkkasairauteen ja hän saikin kertomuksissa traagisen erakon ja neron roolin.

Kivirinta näyttää monipuolisesti, miten ja minkälainen taiteilijatarina Schjerfbeckistä rakennettiin, ja kuinka hänestä luotiin houkutteleva taiteilija. Kaipasin kuitenkin reittejä nähdä laajemmalle, nyt paljastetun tarinan taakse ja ympäristöön: Mitä tarpeita neron ja erakon rooli palveli, miksi se oli houkuttelevaa? Olisiko Schjerfbeckiä mahdollista lähestyä kysymyksen asettelun yhteydessä myös muuten kuin ammattilaisuuden kautta? Olisiko mahdollista rakentaa vahvempaa kuvaa aktiivisesta ihmisestä, moniaalle suuntautuvasta ja jatkuvasta? Yvonne Erikssonin inspiroiva artikkeli The Possibility and Obstacles of Reading Sketches as a Life vastasi hyvin kirjan nimen antamiin ennakko-odotuksiin elämäkerrallisen tutkimuksen metodologisista haasteista taidehistoriassa. Eriksson kysyy suoraan, onko taiteilijan ja hänen teostensa välillä jokin yhteys. Kysymys tuo mukanaan kaksi tarkastelun tasoa, taiteilijan tuottamat teokset ja itse taiteilijan. Eriksson tuo esiin käyttökelpoisia metodologisia huomioita liittyen taiteilijaelämäkerran luonteeseen. Hän toteaa, että biografian ydin voi olla suhde kirjoittajan ja taideteosten välillä, koska kirjoittaessamme kuvataiteilijasta kirjoitamme erittäin paljon myös taiteesta.

Eriksson on rakentanut taiteilija Vera Nilssonin elämäkertaa pääosin taiteilijan teosten varaan, koska hänellä ei ole ollut pääsyä kattavaan määrään Nilssonin elämäkerrallisia aineistoja. Eriksson itse on lähestynyt Nilssonin luonnoskirjoja visuaalisina päiväkirjoina ja hänen teoksiaan indeksisinä omaelämäkerrallisina aineistoina. Hans Beltingin termein Eriksson kuvailee työtään yrityksenä laittaa ”elämää” Nilssonin teoksiin. Eriksson on halunnut saada Nilssonin työt monipuoliseen katsomisen kontekstiin: Vera Nilsson havainnoimassa ja piirtämässä, ja tutkija katsomassa hänen teoksiaan.

Eriksson käsittelee muistia monipuolisesti. Hän puhuu esimerkiksi prosessuaalisesta muistista (procedural memory), joka on yhteydessä lihasmuistiin. Tämän Eriksson näkee pohjana taiteellisen ilmaisun ominaistyylille, joka syntyy tavoista, joilla taiteilijan kädenliikkeet luo teokset. Taiteilijan kuvallinen kieli syntyy koulutuksen, harjoituksen ja visuaalisen kulttuurin monimutkaisessa vuorovaikutuksessa. Siksi ei ole mahdollista todeta, että teokset olisivat vain esityksiä taiteilijan havainnoista.

Erikssonin mukaan kuvalliset esitykset voivat olla jälkiä henkilön ajatuksista ja ympäröivän elämän tapahtumien ymmärryksestä. Eriksson jatkaa, että on mahdollista tehdä johtopäätöksiä taiteilijan elämästä hänen teoksistaan, etenkin kiinnostuksen kohteista, inhimillisistä ja poliittisista arvoista. Sen sijaan taiteilijan kokemusten ja teosten välinen suhde on ongelmallinen: kokemukset eivät välttämättä ole näkyvissä ”siellä” ja siksi Erikssonin mielestä on tärkeää, että tutkija ei ajattele ”nähneensä yksityiskohtia taiteilijan elämästä” tämän teoksissa. Kirjan toisen osan, Sites of Scholarly Histories, Past and Present, artikkelit käsittelivät paljolti taidehistorioitsijoiden työskentelytapoja ja -paikkoja sekä ammatillisia verkostoja. Aihevalinnat tarkensivat huomion nyt taiteilijan elämäkerrallisuuden pohdinnasta tutkijoiden elämän ja ammatillisen toiminnan välisiin suhteisiin.

Lähtökohtana taidehistorian historian kirjoittamisen pohtiminen tutkijoiden elämäkerrallisuuden näkökulmasta on oivaltava. Kokonaisuutta oli kuitenkin nyt hankalampaa hahmottaa, koska artikkelit käsittelevät pääasiassa tieteen tekijöiden elämäkerrallisia tapahtumia suhteessa heidän tieteelliseen toimintaansa. Olisin itse pitänyt fokuksen puhtaasti elämäkerrallisen tutkimuksen metodologisissa kysymyksissä, nimenomaan näin laajasti sekä taiteilijat että tutkijat huomioon ottaen.

Riitta Ojanperän artikkeli Crossing Between Textual, Positioned and Biographic oli kuitenkin iloinen yllätys. Ojanperän väitöstutkimukseen ja sen syntyvaiheisiin perustuva artikkeli käsittelee merkittävän kriitikon ja kuraattorin Einari J. Vehmaan kirjoituksia ja kulttuurista roolia 1930–luvulta 1960–luvulle.Ojanperä kuvaa kiinnostavasti, miten hän työn edetessä törmäsi yllättävään ja merkitykselliseen kysymykseen: Oliko hän tutkimassa Vehmaan tekstejä vai persoonaa? Ojanperälle muodostui pian tärkeäksi jälkihumanisti Rosi Braidottin ajatus siitä, kuinka tieto on peräisin aktiivisesta subjektista. Braidotti alleviivasi näin yksilön roolia. Ojanperä kuvaa oivasti syntynyttä ristiriitaa, kuinka taustalla vaikuttanut jälkistrukturalismi ja ”tekijän kuolema” sai työn biografisen luonteen tuntumaan taantumukselliselta. Samaan aikaan yksilön toimintaa ja valintoja esiin nostava biografinen käänne oli kuitenkin jo työntymässä populaareista marginaaleistaan kohti sosiaali- ja kulttuurihistoriassa vakavasti otettavaa teoreettista kehystä.

Työn edetessä Ojanperä tuli johtopäätökseen, että ymmärrys Vehmaasta historiallisena ja kyseenalaistamattomana henkilönä auttoi pitämään materiaalin ja tarinan kasassa. Uusi, myös Vehmaan elämäkerrallisista tapahtumista ammentava, rakenne alkoikin nopeasti toimia hyvänä työkaluna, jonka avulla saattoi myös avata Vehmaan toimintaa ja tutkimustapoja taidemaailman diskursiivisessa kontekstissa. Biografisen rakenteen kautta avautui mahdollisuus tarkastella Vehmasta vapaammin kaikessa kompleksisuudessaan. Vehmas saattoikin olla ambivalentti ja muuttaa mieltään. Hänen akateemisen työnsä tuloksien ei tarvinnutkaan ”sopia” tiettyyn esteettisen ja kulttuurisen määrittelyn muottiin. Ojanperä pystyi näin keskittymään eroavaisuuksiin ja ristiriitaisuuksiin samankaltaisuuden tai lineaarisen loogisuuden sijaan. Kuten alussa totesin, jäin hieman kaipaamaan kirjan kokonaisuudessa laajempaa kontekstualisointia taidehistorian lähitieteissä tehtävään elämäkerralliseen tutkimukseen ja sen metodologiaan. Niin kertomusta ihmisestä kuin myös ihmisen elämän kertojaa on tarpeen koetella ja kyseenalaistaa. Filosofi Rosi Braidottin edustaman jälkihumanismin kautta voi avautua mahdollisuuksia tarkastella ihmistä jonakin alati muuttuvana ja päättymättömänä. Braidottin mukaan nykyinen teknologian sävyttämä ja välittämä todellisuutemme, kuten robotit, digitaalinen elämä tai kehon proteesit, sekoittaa perinteistä eroa ihmisen ja toisen välillä. Jälkihumanistisen  ajattelun avulla voimme tavoitella ymmärrystä useista tavoista olla maailmassa lihallisina ja aineellisina (jopa koneellisina) olentoina.[3]

Toisen elämä jää aina mysteeriksi. Elämästä kertominen täytyy hyväksyä kertomiseksi, narraatioksi. Filosofi Adriana Cavareron mukaan narraatio etsii vastauksia kysymykseen ”kuka” ihminen on. Me olemme jo syntymästämme saakka alisteisia toisen kerronnalle, sillä me emme voi tietää kaikkea tai mitään ilman muiden kertomaa tarinaa. Ihmisen elämän ja siitä kertovan tarinan välisessä suhteessa ei ole kyse erottamisesta, vaan jännitteestä ja suhteesta, joka pingottuu elämän ja siitä kertovan tarinan välille. Me olemme tietoisia kerronnallisesta ”itsestämme” ja ainutlaatuisesta tarinastamme.[4] Biografisen käänteen seurauksena elämäkerrallinen tutkimus lähestyy ihmisen elämää ottaen huomioon niin tutkijan kuin tutkimuksen kohteen ajalliset ulottuvuudet ja elämäkerrallisen tutkimuksen haasteellisuuden.

    Tärkeää vain olisi, ettemme etsisi noita suuria tovereita vieraista piireistä, ei liian ylhäältä, eikä liian alhaalta. Jos suomalainen taide rupeasi hienostelemaan salonkimaalauksen jäljessä nykyisellä kehitysasteella, olisi se varmaan harhateillä. Mutta yhtä vaarallista olisi meidän, joilla on kyllin  luonnon antamaa primitivismiä suonissa ruveta jäljittelemään neekeritaidetta tai pariisilaisia epä-älyllisiä alkeellisuuden puuskia.

    Meillä on metsämme, meillä on terve luontomme, luokaamme niistä taidetta, ainesta pitäisi ainakin toistaiseksi riittää.

    Taiteilija ei saisi olla mikään entisyyden jäljittelijä  eikä oman ajan suuntienkaan – - varsinkaan  vierasmaalaisten persoonaton seurailija vaan oman ajan persoonallisuuden tulkitsija – -.

Lektio. Näin kirjoitti Helsingin yliopiston taidehistorian professori, taidekriitikkona pitkän uran tehnyt Onni Okkonen sanomalehti Uudessa Suomessa uuden kuvataidevuoden alussa 4. tammikuuta 1927. Artikkelista ”Kuvataiteemme tulevaisuudesta” ilmenee, että Okkosen ongelma oli taiteen kansainvälistyminen. Itsekin monissa Suomen taiteen ulkomaisissa näyttelytoimikunnissa mukana ollut ja kyseisten näyttelyiden luetteloihin useinkin kirjoittanut Okkonen ei ollut juurikaan muuttanut näkemystä siihen mennessä parinkymmenen kriitikkovuotensa aikana. Suomalaisten piti pysyä muiden rinnalla maailman taiteen niin kutsutuilla kilpatantereilla, mutta se ei riittänyt. Oli pyrittävä pysyviin henkisiin voittoihin. Oli pystyttävä kansainvälistymään, mutta sen piti toteutua kansallisen, Suomen luonnosta ja kansallisesta menneisyydestä kumpuavan alkuperäisen ja oman suomalaisen ilmaisun keinoin.

Nyt tarkastettavan taidehistorian väitöskirjatutkimukseni pääotsikko Vieraita vaikutteita karsimassa on osaltaan velkaa professori Okkoselle. Vieraista vaikutteista puhuminen on ollut hänen kirjoituksissaan ja ylipäätään kotimaisessa taidehistorian kirjoituksessa pitkään toistunut lausuma, jota monissa nykytutkimuksissa on eritelty ennenkin. Muutamat taidehistorioitsijat ovat esittäneet, miten vieraiden vaikutteiden pelko vaivasi 1900-luvun alun kotimaisen taidekentän toimijoita. He ovat katsoneet aikalaiskriitikoiden varoittaneen ulkomaisen taiteen ja modernin kulttuurin liiallisesta omaksumisesta. Siksi on päätelty, että viime vuosisadalla monet modernismin kansainväliset ilmiöt olisi omaksuttu Suomessa vasta myöhään tai niistä olisi vältytty kokonaan. Toisaalta osa nykytutkijoista on muistuttanut, että vaikka valtakriitikot pelottelivat aikoinaan modernismin vierailla vaikutteilla, se ei ole ollut koskaan ristiriidatonta. Monet ulkomailla ja paljon poissa Suomesta työskennelleet taiteilijat eivät aikoinaan tietoisesti vältelleet vaikutteita, eivätkä kriitikotkaan olleet yksisilmäisiä. Okkonenkin tiedosti kansainvälisyyden merkityksen, jopa ihailikin joitakin eurooppalaisia modernisteja, kuten maalareista erityisesti Henri Matissea, Italian keskiajan ja renessanssin taiteesta puhumattakaan.

Tutkimuksellista kritiikkiä, joka on kohdistettu vieraiden vaikutteiden merkityksenantoon, on kritisoitu etenkin viime vuosina. On todettu, että tulkitsijat eivät ole juurikaan perustelleet sitä, mitä he modernismilla tarkoittavat. Näin ollen kritiikkiä olisi esitetty ikään kuin itsestään selvän modernismi-käsityksen sisältä ja modernia taidetta olisi puolustettu taideilmiönä, jonka luonnollisena osana pitkään pidetty edistyksellisyys olisi tajuttu täällä vasta myöhään. Kritiikin kritiikin mukaan tutkijat eivät olisi eritelleet sitä, mikä modernismissa ja modernissa kulttuurissa on edistystä, jonka suhteen täkäläinen taidekenttä olisi ollut aikoinaan jälkijättöistä. On huomautettu, että keskustelu on kosketellut lähinnä taiteen formaalisia tyylikysymyksiä, abstraktin taiteen eri vaiheita ja niiden hidasta sisäistämistä. Näin kyseessä ovat olleet paljolti 1920-luvun jälkeen erityisesti Yhdysvalloissa vahvistuneet niin kutsutun herooisen, maskuliinisen modernismin mukaiset painotukset. Kyseisessä ilmiössä on ollut paljon naisvihaa ja jo vanhastaan taidekentän käytänteisiin vakiintunutta naistaiteilijuuden väheksyntää. Tutkimusprosessi on työskentelyä moniselitteisten, keskenään ristiriitaistenkin asioiden parissa. Vieraudesta puhutaan nykyäänkin paljon. Kun väitöskirjani pääotsikko keskittyy vieraisiin vaikutteisiin, itse tutkimus on kohdentunut taidehistorian kansakuntaiseen historiaan, taidehistorian kansallisen kertomuksen historiaan tiettynä menneisyyden ajanjaksona. Tutkimuksen pääkysymyksen kautta olen pohtinut sitä, miten vierauden vaaroista varoittaminen ilmenee 1910–20 -luvun taidepuheessa – siis tavoissa puhua ja ajatella taiteesta ja taiteilijoista. Se kytkeytyy näin ollen myös käsitykseen taiteen tekijyydestä taidehistoriassa. Väitöskirjan painopiste on ollut erityisesti siinä, millä tavoin mytologisoiden kansallisen taidekaanonin keskiössä olleet kaksi taiteilijaa Helene Schjerfbeck (1862–1946) ja Juho Rissanen (1973–1950) on esitetty yleensä taidekirjoittelussa sekä erityisesti heitä ja heidän teoksiaan käsittelevissä taiteilijamonografioissa. Tutkimuksen toinen alaotsikko – Sukupuoli, luokka ja Suomen taiteen rakentuminen 1910–20 -luvulla – viittaa tutkimuskysymyksen jatko-osaan, pohdintaani siitä, miten taiteilijan sukupuoli ja yhteiskuntaluokka mahdollisesti erottuvat tuon ajan modernismikäsitysten mukaisista taiteen merkityksenannoista.

Tutkimukseni keskiössä on kansallinen taidehistorian kertomus, osana koko kansakunnasta nimeltä Suomi rakentunutta kertomusta. Sitä ei voi irrottaa kansainvälisestä ja eurooppalaisesta, ei edes globaalista yhteydestä. Vieraiden vaikutteiden tai vierauden tulkinta ei ole yksiselitteistä. Sitä ei ole edes sen erittely, miten kertomus kansakuntaa määrittelee, ketkä siihen kuuluvat ja mikä kuuluu sen kulttuuriin. Myytti kansakunnastakin on Roland Barthes’n sanoin ”historian valitsemaa puhetta” – siis ”viesti”, josta ajan mittaan on tullut luonnollistettua, itsestään selväksi muuttunutta puhetta todellisuudesta. Tukenani taidehistorian myyttien purkamishankkeessa on ollut Barthes’n lisäksi monta toisiinsa linkittynyttä, viime vuosikymmeninä vaikuttanutta ulko- ja kotimaista tutkijaa, monta tutkimusperinnettä. Näkökulmiani taidehistorian historiaan ovat olleet avaamassa kulttuurintutkimuksellinen, postkolonialistinen, poststrukturalistinen ja -feministinen tutkimusperinne, joita Suomen yliopistoissa tunnetaan nykyisin hyvin. Mutta kaikki tässäkään matkustavien analyysikäsitteiden tiedemaailmassa ei ole ollut yksiselitteistä, kun tutkimukseni menetelmäpolkua ovat olleet viitoittamassa jo vuosia tunnetut akateemiset nimet vastikään kuolleesta Stuart Hallista alkaen. Vaikka historiallinen ja kulttuurinen kehys on toinen, ei ole ihan eri asia, miten Britanniaan 1950-luvulla muuttanut jamaikalaissyntyinen musta intellektuelli Stuart Hall on eritellyt omaa kulttuurista ja rodullista identiteettikokemustaan ”vieraana” verrattuna siihen, miten 1800-luvun lopulla Kuopiosta Helsinkiin asettunut savolaisen loisperheen jälkeläinen, suomea puhunut nuori kilpimaalari Juho Rissanen koki itsensä pääkaupungin säätyläislähtöisissä ja ruotsinkielisissä taidekouluissa ja -piireissä, joiden puhumaa kieltä hän ei välttämättä ymmärtänyt. Eri asia ei ole sekään, miten Rissanen on nähty ja kuvattu. Sillä on yhtymäkohtansa siihenkin, miten Hyvinkäälle 1900-luvun alussa muuttanut helsinkiläislähtöinen, osin säätyläistaustainen ja ruotsinkielinen 40-50 -vuotias naistaiteilija Helene Schjerfbeck näki itsensä ammatillisesti ja miten hänet on esitetty ajan Helsinki-keskeisessä taidejulkisuudessa. Tässä kohtaa on aiheellista mainita tutkimuksen keskeinen käsite ja erittelyn työkalu, representaatio.

Alussa lukemani Onni Okkosen uuden vuoden taidetoivotus on paradoksaalinen. Vieras on kaukana omaperäisestä ja kotoisesta, alkuperäisestä suomalaisuudesta, joka professori ja kriitikko Okkosen mukaan oli usein ”kansanrunojen suomalaisuutta”. Se taas, kansanrunojen suomalaisuus, oli jo 1800-luvulla löydettyä, paljolti kieliperinteeseen perustuvaa kansallisuutta ja osittain keksittyjen traditioiden varaan nousevan ”kuvitteellisen yhteisön” pystyttämistä. Sen rakentamiselle oli poliittista tilausta yhä ennen ensimmäistä maailmansotaa täällä 1910-luvun alun Venäjän suuriruhtinaskunnan autonomiassa kuin myös siinä itsenäisessä Suomessa, joka vuonna 1927 oli toiminut kansallisvaltiona kymmenen vuotta. Mutta, se on paljolti yhdenlaista suomalaisuutta, joka kansakunnan sisällä määritteli kansallisuuden ja myös kansalaisuuden rajoja samalla sulkemalla ulkopuolelle mahdollisuuksia muunlaiseen suomalaisuuteen. Vaikka kaikki eivät sitä lausuneetkaan ääneen, vieraita oli monenlaisia. Vuoden 1918 sisällissodan jälkeen riitti, jos joku toinen puhui ruotsia tai venäjää. Puhumattakaan siitä, että hän edusti eri yhteiskuntaluokkaa, jopa säätyä, toista sukupuolta tai etnistä ja poliittista ryhmää, rotua, seksuaalisuutta ja ihonväriä tässä historiayhteydessä mainitsemattakaan. Se, mikä ilmeni 1920-luvun yliopisto- ja ylioppilaspiireissä, koski myös taidemaailmaa. Oli ennakko- ja epäluuloja, herravihaa, ”hurrivihaa” ja myös ”ryssävihaa”. Modernisoitumisen myötä ”uuden ajan” kaupunkien palkkatyötä tekevät modernit naisetkin pääsivät vähitellen esille. Mutta maailma oli edelleenkin miesvaltainen, Suomi nyt jo keski- ja työväenluokkainen, poliittiselta aateilmastoltaan lähinnä talonpoikainen. Pieni pohjoinen maa ja sen pääosin maaseudulla elävä pienviljelijäkansa ei modernisaation myötä ollutkaan yhtenäinen. Ei ainakaan sellainen kuin kansasta oli unelmoitu vielä muutama vuosikymmen sitten demokratiansa ja sananvapautensa puolesta kamppailevassa Suomessa, josta oltiin oltu rakentamassa kansallisvaltiota omaperäisen kulttuurinsa avulla.

Ensimmäisen maailmansodan ajan jälkeinen modernisaatio, vähittäinen kaupungistuminen ja teollistuminen toivat esille maatalousvaltaisen maan monet ristiriidat. Se näkyi myös taiteessa, eikä kyse ollut vain modernismista tyylinä tai moderniteetista arjen elämäntapana, vaan edistystä ja tulevan utopioita koskevista käsityksistä. Kyse oli myös Michel Foucault’n määrittelemästä historiallisesta syvärakenteesta, biovallasta, jonka näkökulmasta jokaisen ihmisen elämä – syntymä, terveys, ikä, kuolema, sukupuoli ja seksuaalisuus – määritellään tämän ruumiillisuutta normittavan hyödyn kannalta. Moderniin on kytkeytynyt kansakuntaisuudelle rajat merkitsevä historia ja nationalismi kuin myös käsitys taiteesta ja taidehistoriasta. Modernismi antoi merkityksen taiteen tyyleille ja makukysymyksille, mutta se loi myös kehykset määritellä eri taiteilijat taidekentälle, sen reunoille tai ulkopuolelle. Suomen taidekenttä on ollut pieni 1910–20 -luvulla, eräänlainen mikrovaltio. Olen soveltanut sen tarkasteluun osin Pierre Bourdieun tutkimuksia 1970-luvun ranskalaisesta kulttuurikentästä. Siihen nähden pieni on ollut aikoinaan myös tutkimukseni keskiöön asettuva helsinkiläinen taidekenttä, jossa 1910-luku oli ollut nousevan taidekaupan ja modernia orastavien taidemarkkinoiden aikaa.  Markkinat elivät talouden suhdanteiden ja asiantuntevien taidekauppias-keräilijöiden sekä ostavien keräilijöiden varassa. Keskiössä oli etenkin nopeasti valtaan noussut keräilijä-taidekauppias Gösta Stenman.

Taidekentällä suosittiin maltillista modernismia. Markkinoiden arvonanto kohdistui siihen, mikä oli tyyliltään riittävästi modernia; siinä sai olla vähän uutta, mutta mukana piti olla kylliksi vanhaakin. Markkinoihin kytkeytyi myös taidejulkisuus, jonka merkityksen etenkin Stenman oli ymmärtänyt. Se oli toki sanoma- ja aikakauslehtien taidekirjoittelua mutta myös sitä, mikä ei ollut kovin yleistä vielä Suomessa – taidehistorian elämä ja taide -tyyppistä elämäkerrallista monografiakirjallisuutta. 1920-luvulla taloudellinen lama hiljensi taidemarkkinat. Valta taidekentällä siirtyi taidekauppiailta 1800-luvulla perustetuille kansallisille instituutioille, museoille, taideyhdistyksille ja taiteilijaseuroille, joiden asema vahvistui. Taidehistorian professoriksi 1927 valittu Onni Okkonen kuului vahvistajiin.

Vuonna 1927 Werner Söderström Osakeyhtiö julkaisi Okkosen kirjoittaman taiteilijamonografian Juho Rissanen. Elämäkertaa ja taidetta. Tämä lähes kymmenen vuotta tekeillä ollut kirja on ainoa julkaistu taiteilijaelämäkerta Rissasesta, josta on olemassa vain jonkin verran sen jälkeistä taidehistoriallista tutkimusta. Taiteilijanakin Rissasesta muotoutuu Okkosen silmin nähty ja yläkulmasta kuvattu alaluokkainen ”kansanlapsi”.  Rissasen elämäkerrallisessa kertomuksessa on kirjoittajan mukaan paljon hupaisia käänteitä ja kommelluksia, joista huolimatta suomenkielinen Rissanen on kirjan merkityksenannossa ”kaikkein kansallisin taiteilija”. Tosin sillä varauksella, että tämä vuonna 1918 Suomesta pois muuttanut taiteilija olisi ollut kuitenkin parhaimmillaan omiensa joukossa, keskellä savolaisen paratiisin viattomuudessa elävää luonnontilaista kansaa. Ulkomailla – siinä vaiheessa Ranskassa ja Tanskassa – työskentelevä taiteilija on kotimaansa vieras, jonka sieltä omaksumat taiteelliset vaikutteet eivät oikein sopineet Okkosen näkemykseen Rissasen taiteesta.

Kymmenen vuotta aiemmin, kesällä 1917, oli ilmestynyt ensimmäinen taiteilijamonografia Helene Schjerfbeckistä. Sen kirjoittaja oli taiteilijan ystävä ja tämän taiteen keräilijä siihen aikaan torniolainen metsänhoitaja Einar Reuter, alias H. Ahtela. Silloin Schjerfbeckin ensimmäisen yksityisnäyttelyn kynnyksellä julkaistussa kirjassa Helena Schjerfbeck orastavat jo ne näkemykset, joita Ahtela esitti sittemmin monissa Schjerfbeckistä ja tämän taiteesta laatimissaan kirjoissa ja kirjoituksissa. Ne ovat olleet luomassa moniselitteistä taiteilijakuvaa, jonka piirteet olivat toistuneet ja toistuivat taidejulkisuudessa, kuten eri lehtien sivuilla. Kirjoitusten taiteilija on ”unohtunut”, ”eristäytynyt” ja ”erakoitunut”, sairas ja hedelmällisyysiän jo ohittanut yksin elävä vanha nainen, joka kaikesta tästä huolimatta oli kansallinen nero.  Eivätkä kriitikot voineet juuri luonnehtia sairaan vanhan erakon taidetta juuri muulla tavoin kuin että se oli ”haurasta” ja samalla ”eleganttia”, sittemmin myös ”dekadenttia”. Tämän maalausten pääosin harmaan vihertävän keltainen värimaailma oli kuitenkin H. Ahtelan näkökulmasta ”suomalaisen” valon mukaista, eikä niin ikään keskieurooppalaisia ihanteita seuraavien muutamien muiden täkäläisten taiteilijoiden maalausten kaltaista vierautta, puhtaan paletin kirkkaita värejä ja Ranskan valoa.

Monografiat ovat tutkimukseni pääaineistoja, samoin kuin ajan tutkimukset, lehtikirjoitukset, artikkelit, valokuvat ja taide. Niiden kanssa ristiin olen lukenut kirjeenvaihtoa, Juho Rissasen kommentteja Okkosen tämän monografiaa varten tekemiin käsikirjoituksiin sekä Helene Schjerfbeckin kirjeitä Einar Reuterille. Näiden kirjeiden perusteella välittyy toisenlainen representaatio kuin se, mikä julkinen kirjoittelu on muokannut. Rissasella ja Schjerfbeckillä, kummallakin oli omat näkemyksensä työstään taiteilijoina.

    Det skarpa solljuset var borta och kalheten och torrheten ej så starkt framträdande. Byn låg i norr och söder, var en halv kilometer lång, i öster ett gott stycke nedanom byn lågo fälten och åkrarna, begränsade av skog och berg ända ner till Lumparn. På västra sidan om byn sluttade bergsryggen, beväxt med torra tallar och enrisbuskar, ner till skogen, men från krönet skymtade fjärden med Saltholmarna och Lemböte-berget, där sjövägen gick till Mariehamn. När jag stod däruppe, höll solen just på att gå ner och sände långa guldstrimmor över bergknallarna och skogarna och glödde på Lemböte bergstopparna – det var vackert! En underbar frid vilade över hela nejden och färgerna smälte samman, så jag stod helt betagen.[1]

Näin kuvaili Hanna Rönnberg ensivaikutelmaansa saapuessaan Ahvenanmaalle vuonna 1886.
Taiteilijasiirtokunnat muodostivat merkittävän ilmiön 1800-luvun eurooppalaisessa taidehistoriassa, mutta olivat kuitenkin unohtuneet, kunnes Germanisches Nationalmuseum aloitti laajan tutkimusprojektinsa. Taiteilijasiirtokunta-ilmiön moninaisuus innoitti tutkijoita ja Claus Peseä, joka toimi tutkimusprojektin päällikkönä. Ilmiön laajuus yllätti kaikki. Kysessä ei ollutkaan vain Saksaa, vaan koko Eurooppaa koskeva ilmiö. Tutkimusprojekti laajeni, ja 1997 järjestettiin kansainvälinen symposiumi, jonka avulla oli tarkoitus kerätä tutkimustietoa tulevaa Germanisches Nationalmuseumissa järjestettävää näyttelyä varten. Symposiumin tuloksena kartoitettiin mm. ne aiheet jotka esiintyivät taiteilijasiirtokunnissa maalatuissa teoksissa. Näitä olivat 1) taiteilijapaikkakunnat, 2) taiteilijaelämä, 3) elämä maaseudulla, 4) elämä meren rannalla, 5) eri vuodenajat, 6) meri ja taivas, 7) maa ja taivas, 8 ) puut ja metsät, 9) uskonto, sadut ja myytit, 10) kirjallisuus, musiikki ja performanssi, 11) elämän muutoksellisuus ja 12) turismi.[2] Symposiumi ja sitä seurannut, vuonna 2001 järjestetty näyttely Künstlerkolonien in Europa. Im Zeichen der Ebene un des Himmels osoitti sekä tutkijoille, että yleisölle, kuinka laajasta ilmiöstä oikeastaan oli kysymys.

Ensimmäinen varsinainen taiteilijasiirtokunta perustettiin Barbizoniin, Ranskaan, josta ilmiö levisi nopeasti koko Eurooppaan: Englantiin, Hollantiin, Puolaan, Saksaan, Sloveniaan, Unkariin, Venäjälle ja Pohjoismaihin. Taiteilijasiirtokunnilla ei ollut yhtenäistä ohjelmanjulistusta, mutta toiminnan pääperiaate oli sama kaikkialla: nuoret taiteilijat kokoontuivat pieniin, pittoreskeihin maaseutukyliin, joissa he työskentelivät tiettyinä ajanjaksoina, useimmiten kesäisin. Heitä kiinnostivat koskematon luonto ja alkuperäisväestön elämä. Taiteilijat tunsivat velvollisuudekseen ikuistaa ne maisemat, jotka olivat häviämässä kaupungistumisen tieltä.

Elämä taiteilijasiirtokunnassa oli epämuodollista ja sitä sävyttivät konstailematon arki ja harmonia, mitä taiteilijat arvostivat. Vapaus maalata ja elää yhdessä samanhenkisten taiteilijoiden kanssa teki taiteilijasiirtokunnista houkuttelevia.

Tavanomainen päivä taiteilijasiirtokunnassa alkoi aamukahvilla, jonka jälkeen taiteilijat lähtivät omille teilleen maalaamaan luontoon tai etsimään uusia maalausaiheita. He maalasivat koko päivän samassa paikassa ja palasivat vasta myöhään iltapäivällä majapaikkaansa. Illalla taiteilijat kokoontuivat usein jonkun kotiin tai majapaikkaan, jossa he kertoivat, miten työskentely oli päivän aikana sujunut. He keskustelivat näyttelyistä ja taidemaailman tapahtumista, tarkastelivat toistensa teoksia ja antoivat niistä konstruktiivista kritiikkiä. Väitöskirjatutkimukseni jakautuu kolmeen osaan. Ensimmäisessä osassa rekonstruoin taiteilijasiirtokunnan historian seuraavien tutkimuskysymysten avulla: miksi ja miten taiteilijasiirtokunta perustettiin? Miten se toimi ja miksi sen toiminta päättyi? Vastaukset löytyvät primääristä tutkimusaineistosta, joka koostuu taiteilijoiden, erityisesti taiteilijasiirtokunnan avainhenkilöiden, kirjeenvaihdosta. Olen tietoinen kirjeiden käytön problemaattisuudesta lähdekritiikin näkökulmasta, joten olen täydentänyt sitä sanomalehdistä löytämälläni aineistolla. Olen lukenut taiteilijakirjeitä eri arkistoissa Helsingissä, Kööpenhaminassa, Ruovedellä ja Tukholmassa sekä pyytänyt yleisöltä tietoa taiteilijoista ja heidän maalauksistaan lehti-ilmoitusten, Museopostin ja ystävien ja omien sosiaalisten verkostojen kautta.

Önningebyn taiteilijasiirtokunnan historia alkoi vuonna 1886 Victor Westerholm kutsuessa Fredrik Ahlstedtin maalaamaan Ahvenanmaalle. Hän pyysi Ahlstedtia välittämään kutsun myös muille taiteilijoille. Taiteilijasiirtokunnan ensimmäisenä kesänä Önningebyhyn saapuivat Victor ja Hilma Westerholm, Fredrik ja Nina Ahlstedt, Hanna Rönnberg, Elin Danielson, Alexander Federley ja ruotsalainen taiteilija Johan Axel Andersson, joka tunnettiin paremmin nimellä J. A. G. Acke. Seuraavana kesänä vuonna 1887 joukkoon liittyivät mm. ruotsalainen maisemamaalarina tunnettu Edvard Westman sekä Zachris Topeliuksen tytär Eva. Olen määritellyt Westerholmit, Ahlstedtit, Rönnbergin, Westmanin, Acken, Topeliuksen ja Danielsonin taiteilijasiirtokunnan avainhenkilöiksi.

Maarianhaminan postimestari Uno Godenhjelm kirjoitti säännöllisesti artikkeleita ja uutisia taiteilijasiirtokunnasta. Hän lähetti kirjoituksensa Mariehamnsposteniin, joka oli osa Åbo Underrättelser -lehteä. Taiteilijoiden sosiaaliset verkostot ja Godenhjelmin uutisointi lisäsivät taiteilijasiirtokunnan tunnettuutta ja houkuttelivat uusia jäseniä taiteilijasiirtokuntaan. Heistä mainittakoon mm. Anna Wengberg, Dora Wahlroos, Elias Muukka, Elin Alfhild Nordlund ja Helmi Sjöstrand.

Taiteilijat maalasivat Önningebyssä usein kesäisin, mutta joskus vierailu venyi syksyyn, tai jopa talveen asti. Jo ensimmäisen kesän jälkeen Westerholmit, Danielson ja Acke päättivät jäädä talveksi Önningebyhyn haluten maalata talvimaisemia. Tästä talvesta tuli merkittävä lähinnä kahden teoksen ansiosta. Danielsonin maalaama Talvikalastaja (1887) edusti uudenlaista maalaustapaa. Acke teki talven aikana ensimmäiset luonnokset tulevaan monumentaalimaalaukseensa Snöljus (1892), joka osaltaan vaikutti taiteilijasiirtokunnan tulevaisuuteen.

Taiteilijasiirtokunnan toiminta oli etabloitunutta ja jatkui joka kesä, vaikkakin taiteilijasiirtokunnan kokoonpano vaihteli. Taiteilijasiirtokunnassa maalasi lukumääräisesti eniten taiteilijoita vuosina 1888–1891. Taiteilijoita kiinnosti kaunis ahvenanmaalainen luonto, ja saarten ystävällinen ja vieraanvarainen väestö, jota turismi ei vielä, Hanna Rönnbergin mukaan, ollut pilannut.[3]

Vuonna 1891 alkoi tapahtumaketju, joka vaikutti taiteilijasiirtokunnan tulevaisuuteen. Voitaisiin oikeastaan puhua Acke-kriisistä. Acke oli päättänyt ikuistaa ahvenanmaalaisen talven. Hän oli tehnyt ensimmäiset luonnokset aiheesta jo 1887 ja pyytänyt monia paikallisia mallikseen. Hän oli työskennellyt määrätietoisesti haluten todella onnistua tällä kertaa. Ackella oli maalauksen suhteen kaksi tavoitetta: hän halusi ,että maalaus hyväksyttäisiin Pariisin Salonkiin, jotta hän viimein saisi tunnustusta ja osoittaisi epäilijöille olevansa vakavasti otettava taiteilija. Toiseksi hän halusi osoittaa apelleen Zachris Topeliukselle olevansa luottamuksen arvoinen vävy, joka pystyisi huolehtimaan perheestään ja luomaan taloudellisesti vakaamman tulevaisuuden.

J. A. G. Acke ja Eva Topelius avioituivat syksyllä 1891. He lähtivät heti Ahvenanmaalle, jossa he viipyivät koko talven 1891–92, jotta Acke voisi maalata Snöljus-teoksen valmiiksi. Maalauksesta tuli talven keskipiste. Acket keskustelivat sen toteutuksesta, sen ansioista ja miten sitä voisi vielä mahdollisesti parannella sekä sen tulevasta menestyksestä. Koko elämä tuntui pyörivän teoksen ympärillä. Tämä johti jännitteisiin Ackejen ja muiden taiteilijoiden välillä. Jännitys tiheni, kunnes maaliskuun 3. päivänä saatiin viimein tieto Pariisin Salongista – Snöljus oli hylätty. Pettymys oli suuri! Acke syytti Edvard Westmania epäonnistumisestaan sillä Westman oli antanut hänelle neuvoja, joita Acke oli noudattanut. Eva Topelius-Ackelle pettymys oli vieläkin suurempi. Ahvenanmaa oli tuskainen muisto epäonnistumisesta, ja Ackejen aika Önningebyssä oli nyt ohi.

Tämän jälkeen kiinnostus taiteilijasiirtokuntaan alkoi hiipua. Westerholmit, Rönnberg ja Westman maalasivat Önningebyssä pitkälle 1890-luvun loppuun asti ja yrittivät pitää kiinnostusta yllä, mutta jotain puuttui. Taiteilijasiirtokunnan toiminta päättyi lopullisesti ensimmäisen maailmansodan puhjettua 28.7.1914.

Tutkimukseni toinen osa käsittelee taiteilijasiirtokunnan sosiaalisia rakenteita, joita kartoitan mm. seuraavien tutkimuskysymysten avulla: minkälainen oli taiteilijasiirtokunnan rakenne ja hierarkia? Muodostuiko taiteilijasiirtokunnassa erilaisia alahierarkioita? Minkälaisia naisrooleja taiteilijasiirtokunnassa syntyi? Miten taiteilijasiirtokunnan johtajuus muodostui? Vastausten selvittämisessä olen käyttänyt mm. Jacob L. Morenon & Ylva Hasselbergin, Leos Müllerin ja Niklas Stenlåsin verkostoteorioita, Rubert Brownin ja Judy Gahaganin teorioita ryhmästa ja ryhmän muodostumisesta sekä Warren Benisin ja Burt Nanuksen teorioita johtajuudesta ja johtamisstrategioista. Näiden avulla olen määrittänyt taiteilijasiirtokunnan rakenteen jakautuvan kolmeen eri ryhmään: avainhenkilöihin, ensimmäiseen alaryhmään ja toiseen alaryhmään. Taiteilijasiirtokunnan johtajuus oli tutkimustulosteni perusteella hajautettu.

Kiinnostuin verkostojen implementoimisesta tutkimukseeni tarkastellessani Aksel Paulin taiteilijasiirtokuntalaisten kahvihetkestä ottamaa valokuvaa. Huomasin, että mikään tässä valokuvassa ei viittaa naisten taiteilijuuteen, kun taas miesten taiteilijuuteen viittaavat attribuutit ovat selvästi näkyvissä. Miksi? Vaikka miehet rohkaisivat vaimojaan jatkamaan taiteilijanuraansa avioliiton solmimisen jälkeen, jäi naisen osaksi kuitenkin olla perheen sekundaarinen taiteilija. Taiteilijakirjeenvaihdon ristiinluennan avulla olen määrittänyt taiteilijasiirtokunnan neljä eri naisroolia, sekä hajautetun johtamismallin.

Tutkimuksen kolmannessa osassa käsittelen Önningebyn taidetta. Kysyn, mistä taiteilijasiirtokunnan maalauskuvasto muodostui? Mitkä olivat Önningebyn taiteelle tyypillisiä aiheita? Taiteilijat olivat opiskelleet eri paikkakunnilla, akatemioissa ja yksityisissä maalauskouluissa ja heidän lähtökohtansa olivat varsin erilaiset. Heillä oli kuitenkin yksi yhteinen nimittäjä: jokainen heistä oli ennen taiteilijasiirtokuntaan tuloaan jonkinlaisessa taiteellisessa umpikujassa ja yritti löytää ulospääsyä tilanteesta.

Taiteilijat kehittävät itselleen tyypillisen maalauskuvaston Önningebyssä. Victor Westerholmin ja Hanna Rönnbergin tuotannoista tekemäni tutkimuksen perusteella Westerholm maalasi 33% ja Rönnberg 29% teoksistaan Ahvenanmaalla. Esimerkiksi Westerholmin taiteelle tyypillisiä aiheita olivat koivuhaka ja lehmät. Tarkoituksenani oli tehdä samantyyppiset tutkimukset kaikkien avainhenkilöiden tuotannoista mutta teosten luetteloinnin puuttuessa se ei ollut mahdollista.

Taiteilijasiirtokunnan tunnetuimmat teokset ovat tutkimukseni perusteella Elin Danielsonin Talvikalastaja (1887) ja hänen Hilma Westerholmista maalaamansa muotokuva vuodelta 1888, Victor Westerholmin Koivuhaka (1888) sekä J. A. G. Acken Aamusumu (1888). Ne edustivat taiteen uutta suuntausta: kirkas talven ja lumen kuvaus, voimakas naiskuvaus, tyyppinen sous-bois -kuvaus sekä impressionistinen kuvaus pellon leikkuusta. Tietyt aiheet, kuten meri, koivuhaat ja lehmät yhdistettiin Ahvenanmaahan vielä taiteilijasiirtokunnan toiminnan päättymisen jälkeenkin. Verkoston käsitettä käytetään laajasti mitä erilaisimmissa yhteyksissä. Joidenkin tutkijoiden mielestä käsite on jokseenkin epäselvä, mutta se soveltuu kuitenkin käytettäväksi tieteellisessä tutkimuksessa. Mutta voidaanko verkostoja soveltaa historiantutkimuksessa? Mielestäni verkostot sopivat erinomaisesti tähän tutkimukseen, joka käsittelee ihmisten välisiä suhteita ja vastavuoroisuutta. Myös Jouko Nurmiaisen mukaan historiantutkimuksessa verkostotutkimuksella on paljon vahvuuksia. Sen avulla tutkija voi vapautua ennalta annettujen, “virallisten” hierarkioiden ja valtarakenteiden tulkintoja ohjaavasta voimasta.[4]

Olen rakentanut Gephi Graph Visualization and Manipulation Softwaren avulla sosiogrammeja, joista näkyvat taiteilijoiden sosiaaliset verkostot taiteilijasiirtokunnan alkuvaiheessa, avainhenkilöiden ja alaryhmien välinen suhde sekä Önningeby-taiteen lähtökohta. Näiden sosiogrammien tarkoituksena on todentaa yksittäisen taiteilijan sosiaaliset verkostot: millaiset ne olivat ennen taiteilijasiirtokuntaan saapumista ja miten ne kehittyivät ja laajenivat taiteilijasiirtokunta-aikana. Taiteilijan verkostot ennen taiteilijasiirtokuntaa sulautuivat osaksi taiteilijasiirtokunnan verkostoja, jotka osaltaan sulautuivat suurempaan, pohjoismaisten taiteilijoiden verkostoon. Jälkimmäiset sulautuivat vielä suurempaan eurooppalaisten taiteilijoiden verkostoon. Sama verkostoajattelu koski myös taidetta. Verkosto-käsite on tutkimukseni keskiössä ja se muodostaa sekä tutkimukseni metodin, teorian että tuloksen.

Tutkimukseni otsikko on muuttunut monta kertaa. Ensimmäinen työotsikko vuonna 2008 oli Önningebykonstnärskolonin i det moderniserade samhället ur konstnärinnornas synvinkel – modernismens påverkan på konstnärskolonin, dess sociala struktur samt målningar. Vajaan vuoden kuluttua otsikko muovautui seuraavaksi: Önningeby konstnärskoloni i det moderna samhället. Sosiaalisten verkostojen implementoiminen näkyi luonnollisesti myös seuraavassa otsikossa Nätverken, kvinnoemancipationen, turismen – modernismens tudelade roll i utvecklandet och upphörandet av Önningeby konstnärskolonin. Nyt tarkastettava väitöskirjatutkimus käsittää kolme suurta asiakokonaisuutta, joista jokaisesta voisi kirjoittaa oman tutkimuksensa. Tutkimus tuo uuden ulottuvuuden, sosiaaliset verkostot, taiteilijasiirtokunta-ilmiötä koskevaan tutkimuskenttään. Ne verkostot, jotka taiteilijasiirtokunnan jäsenet yhdessä loivat, toimivat niin kotimaassa kuin ulkomaillakin. Esimerkiksi Victor Westerholmin verkostojen avulla taiteilijat saivat uusia tilaustöitä ja teoksiaan näyttelyihin. Verkostot vaikuttivat myös taiteilijasiirtokunnan johtajuuteen ja voimasuhteisiin. Väitöskirjatutkimus antaa näin ollen uusia työkaluja taiteilijasiirtokunta-ilmiön tutkimukseen kotimaisessa ja eurooppalaisessa kontekstissa.

Önningebyn taiteilijasiirtokunnan kukoistusaika oli lyhyt, mutta sen vaikutus yksittäisten taiteilijoiden ja maisemamaalauksen kehitykseen oli merkittävä. Taiteilijasiirtokunnan muistot ja ahvenanmaalaisen luonnon kauneus elivät vahvoina taiteilijoiden mielissä vielä kauan toiminnan päättymisen jälkeen, jota Hanna Rönnberg muistelmissaan Konstnärskolonien på Åland (1938) luonnehti näin:

Två vackra fjärdar i öst och väst och kanalområdet med sina höga, vitstammiga björkar, en idealistisk boplats för en landskapsmålare; ett par kilometer därifrån Knutsboda bergen med sina branta stup och en vidsträckt utsikt över det fagra Åland och Ålands hav långt bort mot Sveriges land. Nej, i sanning, ett bättre ställe hade den unga målare ej kunnat hamna på.

Vuosien varrella olen ollut osallisena monissa keskusteluissa, joissa ihmetellään muotoilun historian tutkimuksen tradition hataruutta ja epävakautta Suomessa. Taidehistorian alueella on vain hyvin pieni joukko tähän alueeseen erikoistuneita tutkijoita ja opettajia. On myös jossain määrin huolestuttavaa, että tämä aihealue ei houkuttele suuria massoja uusia opiskelijoita. Odotettavissa ei ole valtavia virtoja tutkijoita ulkomailtakaan, sillä marginaalisella kielialueella aineistot eivät helposti avaudu globaalin tutkimuksen käyttöön. Suomi on muotoilumaa, mutta kuka tutkii täällä muotoilun historiaa?

Tämä TAHITI-lehti on professori Pekka Korvenmaalle omistettu juhlanumero. Korvenmaa on useasti nostanut pöydälle kysymyksen muotoiluhistorian traditiosta Suomessa. Turussa vuonna 2002 järjestetyssä tutkijatapaamisessa Symposium on Design, Technology and Cultural History Korvenmaa otsikoi puheenvuoronsa provosoivasti: Is there design history in Finland? Hän pohti kysymystä Taideteollisen korkeakoulun muotoilun ja kulttuurin professorin näkökulmasta. Korvenmaan mukaan muotoilualan haasteena on tuotosten pieni mittakaava ja katoavaisuus. Esimerkiksi arkkitehtien koulutuksessa historian rooli on vahvempi, koska työn tulokset ovat pysyvämpiä. Muotoilualaa on myös haasteellista sijoittaa yhteen akateemiseen tieteenalaan. Innovatiiviset muotoilutuotteet, kuten Eero Aarnion uraauurtavat muovi-istuimet, avautuvat myös teknologian historian kontekstissa. Kolmanneksi, ja erityisesti taideteollisen koulutuksen näkökulmasta, muotoilijoiden harrastaman historiantutkimuksen kysymyksenasettelun dynamiikka tulee väistämättä suunnittelijataustasta. Silloin tullaan kysymykseen, miten motivoidaan tulevaisuuteen suuntaavat tekijät menneisyyden tutkimuksen äärelle, joka on ollut Korvenmaankin huolen ja huolenpidon aihe.

Kiinnostaako historia muotoilijoita, sitä pohditaan tässäkin julkaisussa Päikki Prihan artikkelissa ”Suomalaisen tekstiilitaiteen historia – EVVK?”. Kysymys muotoilijoiden suhteesta oman alansa historiaan on ollut itsellenikin ajankohtainen, ja olen vastikään saanut kuulla todistuslausuntoja asiasta kahden sukupolven suusta. Kuluneen puolentoista vuoden aikana olemme tehneet Kärt Summatavetin kanssa eläkeikää lähestyvien muotoilija-opettajien elämäkertahaastatteluja. Näistä haastatteluista välittyi paitsi vahva ja kriittinen suhde omaa lähihistoriaa kohtaan, myös huoli oman alan historian arvostuksesta. Historia on konkreettisesti läsnä elämänvaiheessa, jossa omaa uraa analysoidaan ja järjestetään sen materiaalista perintöä jälkipolville. Toinen tilanne, jossa pääsin pohtimaan kysymystä, liittyi Aalto-yliopiston muotoilun kandiopiskelijoiden vierailuihin Designmuseolla. Heidi Paavilaisen vetämän Muotoilun rooli ja merkitys -kurssin ryhmätyön aiheena oli muotoilun koulutuksen kannalta merkityksellinen museokokoelma. Tulokset olivat kiinnostavia. Sain kyllä vastaanottaa tiukkaa kritiikkiä museon esitystapoja ja muotoilukäsitystä kohtaan, mutta kukaan ei pitänyt suomalaisen muotoilun historiaa peilaavaa kokoelmaa tarpeettomana tai turhana. Päinvastoin, tietoa muotoilusta haluttiin lisää: yksilöityä, syventävää tietoa, erilaisista näkökulmista.

Muotoilijoiden mukaantulo muotoiluhistorian tutkimukseen liittyy Taideteollisen korkeakoulun tutkimustoiminnan kehitykseen, jota Pekka Korvenmaa on aktiivisesti ohjannut. Tänään muotoilija historiankirjoittajana on itsestäänselvyys, mutta muotoilijat ovat vain yksi toimijaryhmä muotoiluhistoriassa. Kirjoittaessamme alan tutkimustraditiota peilaavaa johdantoa tähän julkaisuun, saimme todeta, että julkaistua tutkimusta on kohtuullisen paljon. Tutkimusta luonnehtii monialaisuus: muotoilua valotetaan esimerkiksi kulttuurin, teknologian, taiteen, taloushistorian, aatehistorian ja filosofian konteksteissa, ja nämä kaikki näkökulmat ovat jollain tavoin esillä myös tässä juhlajulkaisussa.

Paremminkin kuin omana tieteenalana muotoiluhistoria ja muotoilun tutkimus voidaan ymmärtää oppiainerajat sekä tutkimisen ja tekemisen rajan ylittävänä keskustelufoorumina ja verkostona. Tällaisena Jonathan M. Woodham kuvailee alan kansainvälistä toimintaa nykyhetkessä tähän julkaisuun kirjoittamassaan kolumnissa. Tämän TAHITI-lehden muiden toimittajien, Susanna Aaltosen ja Maija Mäkikallin kanssa olimme järjestämässä Tavaratutkijoiden markkinoita Designmuseossa (2004) ja Lapin yliopistossa (2007). Lähtökohtana oli tarve tavata, oppia ja keskustella ja vapaamuotoisissa tutkijatapaamisissa esiteltiin omia tutkimushankkeita. Aiheet liikkuivat esinekulttuurissa laajasti ja näkökulmina olivat muun muassa kulttuurihistoria, käsityötiede ja taiteen tutkimus. Sittemmin esinetutkijoiden yhteistyö on vakiintunut Artefacta-verkoston toiminnassa, jossa muistiorganisaatiot ja yliopistot sekä esineistä kiinnostunut moninainen ”yleisö” tuodaan vuorovaikutukseen keskenään.

Muotoilusta on tässä hetkessä saatavilla valtava määrä informaatiota printtijulkaisuina ja internetissä. Uudet mediat luovat mahdollisuuden jakaa tietämystä paremmin ja laajemmalle kuin koskaan aikaisemmin, ja myös kutsua uusia joukkoja mukaan tietoa tuottamaan. Muotoilun historia ja nykyhetki vyöryvät netistä muotoilualan tuottajien ja markkinakoneiston julkaisuina, ja antiikkimarkkinat sekä vintage-ilmiö tuovat oman vahvan mausteensa tähän keittoon. Mukana tietoa tuottamassa ovat keräilijät, fanit ja bloggarit. Tutkimuksen ammattilaisilla on aina ollut roolinsa tiedon välityksen foorumeilla, esimerkkinä tästä on Annikki Toikka-Karvosen ura lehtikirjoittajana, jota Satu Kähkönen käsittelee artikkelissaan. Miksei siis nytkin? Muistiorganisaatioiden verkkojulkaisut ja -näyttelyt ja esimerkiksi museoiden nettisivut ovat jakelukanavia, joilta odotetaan entistä laadukkaampaa, ”luotettavaa” tietoa. Vastataan siis haasteeseen ja jatketaan muotoiluhistorian kirjoittamista.

Tämä TAHITI-lehti toimikoon vastauksena otsikon kysymykseen. Kiitos hienosta työstä, Pekka – onnea!

Tällä julkaisulla haluamme juhlia ja onnitella 60 vuotta täyttävää Pekka Korvenmaata, Aalto-yliopiston taiteiden ja suunnittelun korkeakoulun muotoilun professoria ja Helsingin yliopiston taidehistorian dosenttia. Pekan monipuolinen ura on edistänyt ja vahvistanut niin taidehistorian, arkkitehtuurihistorian, muotoiluhistorian kuin muotoilupolitiikan kenttiä. Halusimme juhlajulkaisussa suunnata katseen erityisesti suomalaiseen muotoiluun ja muotoilun historian tutkimukseen, samalla tuoden esille Pekan uranuurtajan roolin tällä alueella Suomessa. Juhlajulkaisu kattaa siis vain osan Pekka Korvenmaan laajoista tutkimusintresseistä ja kollegaverkostoista.

Suomessa taideteollisuuden tai muotoilun historiaa opetetaan tai tutkitaan useissa oppiaineissa ja yliopistoissa. Alalle on ominaista jonkinasteiseen reunaan tai marginaaliin asettuminen, mitä alan tutkijat toisaalta ovat kompensoineet hakeutumalla aika ajoin toistensa seuraan. Pekka Korvenmaa on ollut keskeinen henkilö tutkijoiden keskinäisessä verkostoitumisessa Suomessa ja ulkomailla. Tätä verkostoa edustaa omalla tavallaan nyt käsillä oleva juhlajulkaisukin. Taidehistorian seuran traditioon kuuluva juhlakirja 60-vuotiaalle on tällä kertaa erikoisnumero Taidehistorian seuran TAHITI-verkkolehdessä, mikä on mitä sopivin foorumi, kun muistetaan Pekka Korvenmaan aktiivinen toiminta Taidehistorian seurassa, muun muassa Seuran puheenjohtajana 1990-luvulla. Digitaalinen verkkolehti on julkaisuvälineenä tuore ja innovatiivinen, ja edustaa uutta laajan lukijakunnan tavoittavaa kanavaa.

Kutsuimme kirjoittajiksi Pekan kollegoita ja muotoilun tutkijoita eri tahoilta. Juhlajulkaisun muoto noudattaa TAHITI-verkkolehden formaattia: Tieteelliset artikkelit ovat oma kokonaisuutensa, samoin kuin Kirja-arvostelut, jossa tällä kertaa katsotaan julkaisujen lisäksi näyttelyitä. Kentältä ja arkistoista avaa puolestaan kahden tapauksen avulla näkökulmia muotoilun historian tutkimukseen.

Lehdessä on kaksi kolumnistia, jotka molemmat kirjoittavat Pekasta. Heitä on hyvä lainata heti tähän alkuun. Pyysimme Renja Suominen-Kokkosta, Pekka Korvenmaan opiskelutoveria ja ystävää, kertomaan tämän vaiheista. Suominen-Kokkonen kuvaa Pekan määrätietoista matkaa taidehistorian opiskelijasta suomalaisen muotoilututkimuksen puolestapuhujaksi ja eteenpäin viejäksi myös kansainvälisille foorumeille. Suominen-Kokkonen aloittaa syksystä 1973, jolloin Pekka Korvenmaan taidehistorian opinnot käynnistyivät Helsingin yliopistossa. Molempien työura alkoi taidehistorian laitoksella, ja kirjoituksessaan Suominen-Kokkonen kuvailee myös oppiaineen historiaa Helsingin yliopistossa. Taideteolliseen korkeakouluun siirtymisen yhteydessä Korvenmaan tutkimuksellinen mielenkiinto suuntautui teollisiin prosesseihin arkkitehtuurin ja muotoilun alueilla. Renja Suominen-Kokkonen on tiiviisti seurannut kollegansa uraa yhteisistä opiskeluvuosista alkaen ja tehnyt hänen kanssaan yhteistyötä aina viimeaikaisiin työprojekteihin arkkitehtuurihistorian ja Aalto-tutkimuksen parissa.

Suominen-Kokkonen arvelee, että Korvenmaa on tämän hetken suomalaisista taidehistorioitsijoista kansainvälisesti tunnetuin. Samanlaisen todistuksen antaa Pekan kollega ja ystävä, arvostettu muotoiluhistorian professori Jonathan M. Woodham, joka on ollut mukana design history -tutkimusalueen kehityksessä sen 40-vuotisen historian ajan. Woodham luo katsauksen muotoiluhistorian tilanteeseen vuonna 2014. Hän kuvaa moniäänistä, aiheiltaan ja toimijoidensa osalta maailmanlaajuiseksi levinnyttä tutkimussuuntausta, jonka julkaisutoiminta on ennennäkemättömän vilkasta ja monipuolista. Woodham näkee muotoiluhistorian verkostona, jonka rakentumisessa olennaisia ovat esimerkiksi konferensseissa tapahtuvat uudet kohtaamiset. Tällöin myös yhteistyötä ja verkostoa kannattelevien yksilöiden, kuten Pekka Korvenmaan, merkitys korostuu. Suomalaisen muotoiluhistorian ja osin myös muotoilusta kirjoittamisen ja tutkimuksen juuret ovat syvällä 1870-luvulla. Tuolloin perustettiin maan muotoilijakoulutuksen monopolia pitkään hallinnut Veistokoulu eli nykyinen Aalto-yliopiston Taiteiden ja suunnittelun korkeakoulu, joka on myös Pekka Korvenmaan pitkäaikainen työpaikka. Koulun perustamisen taustalla olivat Carl Gustaf Estlanderin pamfletit suomalaisen muotoilun tilanteesta, ja toive tuoda maahan eurooppalainen taideteollinen kulttuuri.[1] Koulun ja sen pitkäaikaisen ylläpitäjän, kansalaisten järjestöstä kehittyneen Suomen Taideteollisuusyhdistyksen toiminnan myötä alkoi rakentua se suomalaisen muotoilun kenttä, jota edelleenkin voidaan tutkia ja josta kirjoittaa.

Reilut sata vuotta myöhemmin, vuonna 1991, Helsingin yliopistossa taidehistoriasta väitellyt[2] Pekka Korvenmaa valittiin Taideteollisen korkeakoulun nimellä tunnetun oppilaitoksen ensimmäiseksi tutkimusjohtajaksi. 1990-luvusta tuli vuosikymmen, jolloin suomalainen muotoilututkimus saavutti Korvenmaan mukaan täysi-ikäisyyden.[3]  Vuodesta 2000 lähtien muotoilun ja kulttuurin professorina toiminut professori Pekka Korvenmaa on aktiivisesti työskennellyt laajentaakseen ja syventääkseen tuota kenttää. Miltei ensi töikseen Taideteollisen korkeakoulun tutkimusinstituutin tutkimusjohtajana Pekka Korvenmaa järjesti vuona 1992 taideteollisuuden tutkimuksen nykytilaa ja kehitysnäkymiä tarkastelevan seminaarin ”Kuka tutkii ja kenen tuella?”. Seminaarin pohjustukseksi tehtiin kartoitus alan tutkimustoiminnasta Suomessa.[4] Tästä seminaarista alkaen Korvenmaa on järjestänyt lukuisia korkeatasoisia, kansainvälisiä konferensseja, tuonut alan kansainvälistä tutkimusta Suomeen ja tarjonnut mahdollisuuksia suomalaisille tutkijoille esitellä omaa työtään kansainvälisesti. Hän on itse tutkinut ja julkaissut ahkerasti, kuten kirjastosihteeri Reijo Sarmajan kokoama bibliografia[5] kertoo, ja edistänyt uuden tutkimuksen syntymistä useiden tutkimushankkeiden johtajana ja väitöskirjojen ohjaajana.

Pekka Korvenmaa on kartoittanut Suomen muotoiluhistorian historiaa vuonna 2012 ilmestyneessä antologiassa Scandinavian Design Alternatives Histories.[6] Kartoitus osoittaa, että muotoiluhistorian kirjoittaminen muodostaa harvan rihmaston. 1990-luvun alkuun tultaessa Suomessa oli kaksi keskeistä alan yleisesitystä: Erik Kruskopfin Suomen taideteollisuus. Suomalaisen muotoilun vaiheita (1989) ja Leena Maunulan artikkelit kirjasarjassa Ars. Suomen taide (1989–90). Seuraava kattava kokonaisesitys suomalaisesta muotoiluhistoriasta on kaksikymmentä vuotta myöhemmin, vuonna 2009, ilmestynyt Pekka Korvenmaan Taide & Teollisuus: Johdatus suomalaisen muotoilun historiaan, joka ilmestyessään myös englanniksi on ensimmäinen kansainvälisille lukijoille suunnattu kattava yleisesitys suomalaisen taideteollisuuden ja muotoilun historiasta.[7]

Taideteollisuuden ja muotoilun historian väitöskirjoja on perinteisesti tehty taidehistorian alalla – niin Suomessa kuin muuallakin. Sittemmin muotoilun historiaan liittyvillä tutkimuksilla on väitelty useilla eri tieteenaloilla (taidehistorian lisäksi historia, käsityötiede, taloustiede, etnologia, sosiologia) ja erityisesti myös suunnittelualoilla. Taideteollisen korkeakoulun väitökset, Päivi Hovin Mainoskuva Suomessa: kehitys ja vaikutteet 1890-luvulta 1930-luvun alkuun (1990) ja Päikki Prihan Pyhä Kaunistus. Kirkkotekstiilit Suomen Käsityön Ystävien toiminnassa 1904–1950 (1991) ovat varhaisimpia alan edustajia Suomessa. Väitöskirjoja on tehty Suomessa eniten taidehistorian alalla. Lähes yhtä paljon muotoilun historian tutkimukseen liittyviä opinnäytteitä on julkaistu Taideteollisen korkeakoulun eri koulutusohjelmissa, jossa tahti on kiihtynyt 2000-luvulla. Alan väitöksiä on tehty myös esimerkiksi Helsingin yliopiston käsityötieteessä ja Lapin yliopiston taiteiden tiedekunnassa. Jos 1990-luvulla valiteltiin perustutkimuksen niukkuutta tai suoranaista puutetta, niin tähän asiaan on selvästi tullut muutos. Myös kirjoittajakaarti on huimasti laajentunut, siitä kertovat uudemmat antologiat, joissa muotoilun historiaa eritellään moninaisista näkökulmista ja erilaisin äänenpainoin.[8]

Muotoilun historian tutkimus on alusta pitäen ollut kiinnostunut muusta kuin ”sankari- ja sankaritarhistorioista”, kuten Jonathan M. Woodham omassa kolumnissaan tässä julkaisussa kirjoittaa. Tälle kriittiselle asennoitumiselle on ollut tietysti perusteensa, mutta silti on hämmentävää, että Suomessa ei muutamaa poikkeusta lukuun ottamatta ole tehty väitöskirjatasoisia akateemisia opinnäytteitä suomalaisen taideteollisuuden ja muotoilun ns. suurista nimistä – ei sen paremmin Tapio Wirkkalasta, Timo Sarpanevasta tai Kaj Franckista kuin Saara Hopeasta tai Gunnel Nymanistakaan. Henkilöihin liittyvä tutkimus on tapahtunut nimenomaan museon näyttelytoiminnan yhteydessä. Keskeinen julkaisukanava on ollut alan valtakunnallinen erikoismuseo, Designmuseo (Taideteollisuusmuseo vuoteen 2002 asti), jonka näyttelyt ja julkaisut ovat 1970-luvun lopulta lähtien tuottaneet perustutkimusta ja julkaisseet eri alojen tutkijoiden työtä. Muotoiluhistoriaan ovat paneutuneet erityisesti yliopistoissa taidehistorian koulutuksen saaneet, mutta useimmiten akateemisen maailman ulkopuolella, esimerkiksi museoissa, työskennelleet.     Taideteollisuutta rajaavat aina lukuisat, alaa itseään laajemmat tekijät, kuten talous, kulttuuripolitiikka ja tekniset innovaatiot. Tuotokset, kunkin ajankohdan taideteollisuus, ovat riippuvaisia näistä ulkoisista ehdoista. Lisäksi taideteollisuudelle tunnusomaista on monialaisuus ja sirpaleisuus. Eri alojen sisäinen kehitys sekä suunnittelun ja tuotannon ehdot ovat poikenneet toisistaan voimakkaasti.[10]

Tietty monialaisuus ja vahva kriittinen ote kuuluu tämän alan tutkimukseen lähtökohtaisesti samoin kuin erityinen suhde arkeen ja käyttäjiin. Kansainvälisellä kentällä muotoiluhistorian, (design history), eriytymiseen ja vahvistumiseen omaksi tutkimuksen ja kirjoittamisen alueeksi 1980-luvulla liittyi taiteilijakeskeisen tutkimuksen kritiikki. Tuotantoprosessi sekä esineen fyysinen ja symbolinen tuotanto nähtiin merkittäväksi tutkimuskohteeksi ja rinnalla vaikutti feministinen ymmärrys naistoimijoiden tutkimuksen merkityksestä. Lähteiden ja aineistojen valinta korostui, koska ne vaikuttavat ratkaisevasti siihen, miltä muotoilu tutkimuksessa ”näyttää” – esimerkiksi tutkitaanko lehtimainoksia vai taideobjekteja. 1990-luvulla huomio siirtyi yhä vahvemmin muotoilun kuluttajiin. Populaarikulttuurin aineistojen mukaan ottaminen on madaltanut aitaa taiteen ja kulttuurin (kulttuurihistorian) tutkimuksen välillä.[11] Sittemmin myös ei-ammatillinen muotoilu on tullut yhä vahvemmin mukaan keskusteluun.

Muotoilusta on käytetty eri vuosikymmeninä hyvin kirjavasti eri nimikkeitä: muotoilu, design, taideteollisuus, koristetaide, hyötytaide, käyttötaide, esinetaide, sovelletut taiteet, teollisuustaide, tuote-estetiikka ja niin edelleen. Yleistermi ”taideteollisuus” alkoi 1970-luvulta alkaen korvautua ”muotoilulla”, ja muotoilun tai designin käsite on sittemmin Suomessa omaksuttu alan historian aikaisempien vaiheidenkin nimittäjäksi. Nykyinen kielenkäyttö ei aseta termejä kronologiseen järjestykseen, vaan niitä käytetään vaihdellen, kontekstista riippuen.[12] Helsinki oli vuonna 2012 ”muotoilupääkaupunki” eli ”designpääkaupunki”, ja designin läsnäolo suomalaisessa julkisuudessa on viimeisten vuosikymmenten mittaan laventunut huikealla vauhdilla. Kysymys siitä, miten muotoilu on rajattavissa – mitä design on – elää kuitenkin tässäkin tilanteessa vahvana. Digitalisoitumisen sekä yhteiskunnallisen ja taloudellisen kehityksen myötä muotoilu kohdistuu yhä useammin tuotteisiin, joiden olomuoto on jopa aineeton. Immateriaalisessa palvelumuotoilussa muotoillaan palveluja käyttäjälähtöisesti, ”muotoilun menetelmiä hyödyntäen”.

Mistä muotoilussa on siis kysymys? Esineistä, esineiden suunnittelijoista vai esineiden käyttäjistä, materiaalisista objekteista, niiden valmistustavoista, suunnitelmista, piirustuksista, valokuvista, prototyypeistä, mainoksista tai esittelyistä, omista, muiden tai kuvitelluista käyttökokemuksista? Ammattiin koulutettujen suunnittelijoiden töistä vai maallikkojen muotoilukokemuksista? Vastaus on: näistä kaikista.[13] Muotoilun määritelmällinen väljyys tekee siitä ameban, joka näyttäisi helposti löytävän tarttumapinnan milloin mistäkin yhteydestä, ja hyvä niin – muotoilu on myös näkökulma. Lopultakin termien erottaminen jää tutkijan tehtäväksi kutakin historiallista kontekstiaan tulkiten. Käsillä olevan Pekka Korvenmaan juhlajulkaisun artikkelit kertovat omalta osaltaan tämän hetken tutkimuksen tilanteesta. Artikkelit painottuvat yhden muotoilun osa-alueen, sisustusten ja huonekalujen suunnittelun alueelle, joka on ollut tärkeä myös Pekka Korvenmaan tutkimuksissa. Mainittakoon vaikka Pekka Korvenmaan varhaisiin suuriin tutkimushankkeisiin kuulunut monografia Ilmari Tapiovaarasta.[14] Artikkelit etenevät kronologisesti 1900-luvun alusta 1970-luvulle. Temaattisesti näkökulmat vaihtelevat yksittäisten tekijöiden ideologioista pohdintaan muotoilijakoulutuksen politisoituneesta tilanteesta 1970-luvulla.

Julkaisussa on kuusi tieteellistä artikkelia. Harri Kalhan artikkeli käsittelee Walter Benjamin ambivalenttia auran käsitettä ja suhteuttaa sitä taideteollistumisen uhkaan Benjamin omissa kirjoituksissa, mutta osin myös ns. kilometrivalokuvan unohdetun historian valossa. Artikkelin juuret ovat hänen 1997 ilmestyneessä väitöskirjassaan Muotopuolen merenneidon pauloissa. Suomen taideteollisuuden kultakausi. Mielikuvat, markkinointi, diskurssit. Monet muistavat kirjan ilmestymisen ja itse väitöstilaisuudenkin, jossa Pekka Korvenmaa toimi vastaväittäjänä. Kalhan väitöskirja avasi uusia näkökulmia taidehistoriaan ja tapoja tutkia muotoilua diskurssianalyysin avulla. Tässäkin julkaisussa Kalhan kiinnostus on sekä esineissä (postikortit, ”kilometrivalokuva”) että niistä tuotetussa teksteissä, samalla kun Kalhan oma teksti tavoittelee kirjoittamisen auraattisuutta. Artikkeli muistuttaakin siitä, että tutkija on aina itsekin luova tekijä muotoillessaan omaa puhettaan tutkimusaiheesta.

Renja Suominen-Kokkosen aikaisemmat Aino Marsio-Aalto -tutkimukset täydentyvät artikkelilla, jossa lähiluvun kohteena on Aino Marsio-Aallon matkapäiväkirja 1930-luvulta. Tukholma, Malmö, Amsterdam, Pariisi, Lontoo, Bryssel, Zürich, Milano – Aaltojen kansainvälisistä kontakteista saadaan nyt lukea Aino Marsio-Aallon muistiinpanojen myötä konkreettisia yksityiskohtia. Mistä Aino oli kiinnostunut, miten hän työskenteli kirjatessaan havaintojaan muistiin? Suominen-Kokkonen osoittaa matkapäiväkirjan avulla, että Marsio-Aallon osaaminen on ollut monipuolisempaa ja hänen merkityksensä Artekin toiminnan suunnittelussa jo ennen yrityksen perustamista suurempi, kuin mitä aikaisemmin on ajateltu.

Maija Mäkikalli, kirjoittaa Helsingissä 1920-luvulla toimineesta Oy Huonekalutaide – Möbelkonst Ab:stä. Kyseessä on lyhytikäinen Bomanien huonekalusuvun perustama yritys, josta ei aiemmin ole oikeastaan tiedetty tai kirjoitettu mitään. Mäkikallin arkistolöydöt yrityksestä ovat vähäiset, ja tilanne on verrattavissa moniin samantyyppisiin, lyhytaikaisiin ja pieniin toimijoihin ja ilmiöihin muotoilun kentällä. Lähteiden vähyys asettaa haasteita tutkimukselle. Mäkikallin kirjoitus osoittaa kuitenkin, että kun varjoon jäänyttä tapausta tutkitaan mikroskooppisesti ja tulosta verrataan aikansa makroympäristöön, historiankuva täydentyy ja rikastuu.

Visa Heinonen ja Mika Pantzar tarkastelevat suomalaista kodinsisustusta Kaunis Koti -lehden palstoilla 1950-luvun puolivälissä. Huomion kohteena on maaseudun ja kaupungin välinen suhde kodinsisustamista koskevissa artikkeleissa ja mainoksissa. Ajankohtana, jolloin suomalaisten ostovoima vähitellen lisääntyi ja uusia kodintarvikkeita pesukoneista muovitavaroihin alkoi olla markkinoilla, suomalainen kodinsisustuslehti piti luonnonläheisyyttä tärkeänä ihanteena. Artikkeli tuo uudella näkökulmallaan uutta tietoa modernisoituvaa suomalaista kotia koskevaan tutkimuskeskusteluun.

Satu Kähkönen tarttuu artikkelissaan muotoilukritiikkiin, jota on toistaiseksi tutkittu kovin vähän Suomessa. Tapauksena on Annikki Toikka-Karvonen, joka on yksi 1950–60 -lukujen ahkerimmista kirjoittajista tällä alueella. Taideteollisuuden kultakausi toteutui myös lehtijulkisuudessa, johon syntyi suoranainen uuden kirjoittamisen alue sanomalehdissä sekä kotiin ja sisustamiseen erikoistuneissa lehdissä. Toikka-Karvosen ura on tästä tärkeä esimerkki, ja hän esitteli lukijoille muun muassa suomalaisen muotoilun keskeisinä pidettyjä näyttelyitä. Kähkönen kiinnittää huomiota siihen, että Toikka-Karvosen lehtikritiikki ei noudata vakiintunutta käsitystä kultakauden heroisoivasta, mestarimuotoilijoita pönkittävästä taideteollisuuspuheesta, vaan kriitikko kannusti nuoria alalle astuvia ammattilaisia. Toikka-Karvosen ”urakehitys” taidehistorian opiskelijasta valistusmieliseksi kirjoittajaksi muistuttaa historioitsijan koulutuksen hankkineiden arkisista työkentistä, jotka ovat myös sukupuolitettuja.

Leena Svinhufvudin ja Kärt Summatavetin yhteisartikkeli pohjautuu haastattelumateriaaliin, jossa yksilöt ­– muotoilun opettajat, alan entiset opiskelijat – muistelevat kollektiivisena pidettyä 1970-lukua Taideteollisen korkeakoulun historiassa. Artikkelissa vastikään tallennettuja muisteluja peilataan Pekka Korvenmaan artikkeliin (1999) ”politiikan vuosista”.[15] Esille nousevat sekä muotoilukoulutuksen, muotoilututkimuksen että laajemmin historian ja aikalaiskuvan kirjoittamisen haasteet. Kirjoittajat kysyvät haastateltaviltaan, mitä ”TaiKissa” todella tapahtui 1970-luvulla? Yksittäisten vastaajien keskenään ristiriitaisetkin muistot ja kertomukset antavat useita erilaisia vastauksia ja herättävät lisäkysymyksiä. Artikkeli osoittaa, että historian kirjoitus on uusiutuvaa ja sitä kannattaa päivittää.

Kirja-arviot -osiossa esitellään yksi verkkonäyttely ja kaksi museonäyttelyä. Samalla arvoidaan myös museonäyttelyiden ohessa ilmestyneet julkaisut. Minna Tuulas-Inkinen arvioi modernia tanskalaista tapettisuunnittelua käsittelevän uuden kirjan sekä näyttelyn. Taiteilijatapetit eli suunnittelijan nimellä ja taiteilijaprofiililla brändätyt tapettimallistot ovat kiehtova kansainvälinen ilmiö, joka on tähän asti jäänyt syrjään modernin muotoilun historiasta. Ajanmukaiset tapetit olivat kuitenkin muun muassa Bauhausin menestystuote. Tanskassa taiteilijatapetit tekivät läpimurron 1930-luvulla ja kaupallinen menestys jatkui 1960-luvulle. Tuulas-Inkinen, joka valmistelee väitöskirjaa suomalaisista taiteilijatapeteista, löytää kiinnostavia yhteyksiä myös Suomeen.

Susanna Aaltonen arvioi Hotelli- ja ravintolamuseon verkkonäyttelyn, jonka aiheena ovat helsinkiläisravintoloiden sisustukset 1920- ja 30 -luvulla. Etenkin 20-luvun sisustukset ja niiden suunnittelijat ovat melko vähän tutkittuja Suomessa ja verkkonäyttely tuo alkuperäisaineistoa yleisön helposti saataville. Nettiin on koottu museoiden kokoelmista aikalaisvalokuvia suosituista ravintoloista ja kahviloista, kuvia esineistöstä ja jonkin verran myös sisustuspiirustuksia. Huvielämää ja sen näyttämöitä esittelevä nettinäyttely voi olla inspiroiva lähde myös muotoiluhistorian tutkijalle.

Maija Mäkikalli arvioi sisustusarkkitehti ja muotoilija Ilmari Tapiovaaran 100-vuotisjuhlanäyttelyn Designmuseossa sekä näyttelyn yhteydessä julkaistun kirjan. Mäkikalli kiinnittää arviossaan huomiota historiallisen ymmärryksen ja merkitysten rakentumisen prosesseihin ”mestarimuotoilijan” jälkimaineessa. Hän kysyy, mitä kaikkea tässä päivässä tuotettua voidaan panna menneisyyden ihmisten nimiin. Ilmari Tapiovaaran oeuvressä, elämäntyössä, puolison ja työtoverin, sisustusarkkitehti Annikki Tapiovaaran rooli on konkreettinen attribuoinnin haaste, jota ei Designmuseon näyttelyn yhteydessä saatu kunnolla ratkaistuksi.

Kentältä ja arkistosta -osion tekstit täydentävät osaltaan juhlajulkaisun kokonaisuutta kertoen siitä, miltä muotoiluhistorian tutkimuksen tilanne näyttää juuri nyt. Tekstiili- ja vaatetussuunnittelun alan tutkimuksen ja jatko-opintojen pitkäaikainen professori Päikki Priha arvioi omaan kokemukseensa nojaten historian tutkimuksen mahdollisuuksia Aalto-yliopistossa. Tässä korkeakoulussa tutkimuksen rooli ei ole ollut millään tavoin itsestään selvä, ja opettaja on usein joutunut perustelemaa oppilaille historian merkitystä. Priha sanallistaa keskeisen haasteen: ”Miksi kaivella menneitä, kun tavoitteena on ennennäkemättömän ja -kokemattoman luominen?” Priha on kuitenkin saanut kiinnostuksen heräämään, sillä hän voi luetella omalta alaltaan, tekstiilitaiteesta huikean määrän 2000-luvulla julkaistua tutkimusta.

Taideteollisesta korkeakoulusta väitellyt Juha Järvinen kertoo kirjahankkeestaan, joka rikkoo perinteisen design-keskustelun rajoja. Hän tutkii DDR-muotoilua eli itäsaksalaista tuotemuotoilua osana marxilais-leniniläistä ideologiaa. Suomalaisissa tavarataloissa myytiin varsin paljon itäsaksalaisia muotoilutuotteita vielä 1980-luvun alussa. Järvinen selvittää, miten sosialistinen ideologia kytkeytyy tavaroiden maahantuontiin ja jälleenmyyntiin ja kysyy myös, vaikuttivatko itäsaksalaisten tavaroiden tuotantoprosessissa vaikuttava ideologia tavaroiden käyttäjiin.
    Historia ei ole vain tiede, vaan muistamisen muoto.

    Walter Benjamin, Passagenwerk (1927–40)

Tämän artikkelin tarkoituksena on purkaa sitä ambivalenssia, johon moni Walter Benjaminin (1892–1940) ajatuksiin tutustuva ensimmäiseksi kompastuu. Monialainen kulttuurikriitikko muistetaan taiteen tutkimuksessa parhaiten auran teoreetikkona, joka pohti tunnetussa esseessä taiteen muuttuvaa luonnetta ”teknisen uusinnettavuutensa aikakaudella”.[1] Benjaminia käsitellään kuitenkin ani harvoin taideteollisuuden yhteydessä,[2] eikä hänen kirjoituksiaan ole suhteutettu valokuvaan yhtenä modernin taideteollisuuden varhaisena muotona.

Kuten tunnettua, Benjamin korosti esteettisen auran rapautumista: taideteoksiin perinteisesti liittynyt ominaisuus oli uusien medioiden myötä menettänyt merkityksensä. Käsitys Benjaminin suhteesta monistettavuuteen muuttuilee kuitenkin sen mukaan, luetaanko häntä marxilaisin silmälasein, Frankfurtin koulukunnan hengessä, vai subjektiivisemmin, esimerkiksi esteettisen empatian valossa. Tämä ambivalenssi käy ymmärrettäväksi, kun nähdään kuinka nämä tasot risteilevät hänen teksteissään.

Ne sekundaarilähteet, joissa itse ensimmäisen kerran törmäsin Benjaminin nimeen, oli kirjoitettu 1980–90-luvuilla angloamerikkalaisessa kontekstissa, postmodernin kuvataiteen näkökulmasta.[3] Benjamin kävi järkeen, kun irtauduttiin modernismin tekijä- ja teoskeskeisistä, autenttisuutta korostavista paradigmoista. Illusorinen aura oli tuossa kontekstissa jotain, mistä taide pyrki eroon tai mitä haluttiin vähintään kommentoida kriittisesti.

Se, mikä Benjaminia käsiteltäessä helposti unohtuu, on teollisen valokuvatuotannon erikoinen asema hänen lapsuus- ja nuoruusvuosiensa visuaalisessa kulttuurissa. Tätä poissaoloa on syytä ihmetellä, sillä Benjaminin lapsuudella on muuten kyllä osansa kriitikon ympärillä viihtyvässä tietoteollisuudessa – muistetaanhan hänet myös useista Berliinin lapsuusvuosia kronikoivista teksteistä. Benjaminin auraan ja tekniseen reproduktioon pureutuvia tekstejä luetaan usein yksiulotteisesti teollistumisen kritiikkinä. Toisaalta ne on nähty edistyksellisinä puheenvuoroina uuden, (itse)kriittisemmän kulutus- ja taidekulttuurin puolesta. Häilyvyys Benjamin-luennoissa perustuu, paitsi kulloisenkin lukijan argumentointikontekstiin, myös erikoiseen julkaisuhistoriaan, jonka johdosta avaintekstistä luetaan (ainakin) kolmea erilaista versiota.

Artikkeli julkaistiin ensimmäisen kerran 1936 – ranskaksi käännettynä ja lyhennettynä. Saksankielinen alkuperäisteksti, jonka uskottiin hävinneen, löytyi vasta 1980-luvulla Max Horkheimerin jäämistöstä. Se julkaistiin 1989. Benjamin hioi 1936–39 toisen version tekstistä, joka julkaistiin alkuperäiskielellä Gretel ja Theodor Adornon toimesta, mutta vasta 15 vuotta Benjaminin kuoleman jälkeen vuonna 1955. Yleisimmin lähteenä esiintyy tämä jälkimmäinen versio – tosin englanninkielisessä asussa, joka julkaistiin Hannah Arendtin toimittamassa Benjamin-antologiassa Illuminations (1969).[4] Otan jatkossa huomioon 1936 ja 1939 versioiden erot sikäli kuin ne ovat relevantteja oman luentani kannalta.

Aura-käsitteen kannalta kiintoisa on myös reproduktio-tekstejä ennen kirjoitettu ”Pieni valokuvauksen historia” (1931). Sen ohella palautan mieliin muita Benjaminin kirjoituksia, muun muassa surrealismia käsittelevät tekstit ”Unikitschiä” (1927) ja ”der Surrealismus” (1939), siltä osin kun ne auttavat syväluotaamaan Benjaminin problemaattista taidekäsitystä. Valokuvausta ei yleensä käsitetä taideteollisuuden osa-alueeksi, mikä johtuu osin siitä, ettei taidehistoria ole kunnolla noteerannut ”kilometrivalokuvan” ilmiötä, joka hävisi taiteen kentältä maailmansotien välisenä aikana. Itsekään en tiennyt ilmiöstä ennen kuin ryhdyin joitakin vuosia sitten tutkimaan vanhoja postikortteja. Lienee siis tarpeellista ensin selittää, mistä tässä valokuvahistorian pitkälti unohtamassa ilmiössä on kysymys.

1890-luvun loppupuolelta alkaen Eurooppaan syntyi tehtaita, jotka valjastivat aidon hopeabromidivalokuvan valotus- ja vedostustekniikan suurtuotantoon. Teollinen rotaatiotekniikka mahdollisti tuhansien, jopa kymmenien tuhansien aitojen valokuvien vedostamisen yhden negatiivin pohjalta. Kehitystä siivitti visuaalisen kulttuurin 1890-luvulla vallannut uusi muotimedia: postikortti. Valokuvia tuotettiin muissakin formaateissa – esimerkiksi taulumaisina taide- tai sisustuselementteinä[6] – mutta postikorttimuoto oli tärkein muoto demokraattisen hinnan ja saatavuuden sekä nopean kommunikaatiopotentiaalin ansiosta. Mustavalkoisia kuvia myytiin sellaisenaan, tai ne yksilöllistettiin käsin värittämällä, mikä toi tuotantoon käsiteollisen ulottuvuuden.[7]

Postikorttiformaatissa tuotettu valokuva oli elimellinen osa Benjaminin kasvuympäristöä Berliinissä, joka otti vuoteen 1904 mennessä johtoaseman valokuvatuotteiden valmistuskeskuksena. Saksalaisten valokuvatehtaiden – Aristophot, Rotophot, Photochemie ja Neue Photographische Gesellschaft, vain tärkeimpiä mainitakseni – tuotteet levisivät laajasti läntiseen maailmaan aikana, jota tavataan kutsua postikorttien kultakaudeksi (n. 1895–1915). Ilmiö alkoi hiipua ensimmäisen maailmansodan jälkeen, kun vielä uudemmista tai edistyksellisemmistä medioista – puhelimesta, kuvalehdistä ja elokuvasta – tuli valtavirtaa. Vaikka teollista tekniikkaa saatettiin vielä 1930-luvulla käyttää esimerkiksi elokuvanäyttelijöiden studiopotrettien levittämiseen, laajana taideteollisena ilmiönä se oli tullut tiensä päähän. Alkoi rasteripainanteiden valtakausi. Tässä muodossa, painotuotteina eikä aitoina valokuvina, olemme sittemmin tottuneet näkemään postikortteina julkaistut valokuvat.

Miksi teollinen valokuva käsitteenä sitten loistaa poissaolollaan niin Benjaminin teksteissä kuin niitä kommentoivissa tutkimuksissa? Torjuiko Benjamin kenties sen kaupallisen luonteen? Tuntuiko pienten kuvakorttien ”suloinen turhuus” triviaalilta – vai oliko Benjamin yksinkertaisesti unohtanut nuoruutensa käyttökuvakulttuurin?

Kenties ilmiö oli niin itsestään selvä, ettei hän teksteissään tule maininneeksi sitä: hän kirjoittaa 1920–30-lukujen päivänpolttavasta näkökulmasta, ulottaa tutkijan muistinsa tavan takaa 1800-luvun puoliväliin, muttei lähihistoriaan. Teollisen valokuvan lyhyt ”kultakausi” oli ehkä liian lähellä hahmottuakseen kovin kultaisena. Itseäni kutkuttaa kuitenkin ajatus teollisesta valokuvasta yhtenä potentiaalisena avaimena, kun puretaan Benjaminin taidekäsitystä. Mutta ennen kuin voimme sovitella näitä yhteen, täytyy vielä selvittää, mistä jälkimmäisessä oikein oli kyse. Benjamin ei ollut sen enempää tiukka marxisti kuin elitistikään; sellaiseen hän oli aivan liian monimielinen, liiaksi humanisti ja esteetikko. Neljä vuotta ennen ensimmäisen valokuva-aiheisen artikkelinsa kirjoittamista hän nosti esiin kitschin surrealismin estetiikan osatekijänä. ”Unikitschiä” (Traumkitsch) -nimen saanut lyhyt ja varsin poeettinen essee tapailee surrealismin suhdetta vanhoihin esineisiin ja siihen, mihin nykyisin viitataan ylimalkaisella käsitteellä ”viktoriaaninen kuvasto”.

Surrealismi – etenkin Louis Aragonin ja André Bretonin propagoimassa muodossa – toi historiallisen kiinnostuksen osaksi modernia tietoisuutta: ”[Breton] oli ensimmäinen, joka näki ’vanhanaikaisessa’ (demodé) piilevät vallankumoukselliset energiat”, Benjamin kirjoitti surrealismia käsittelevässä artikkelissaan (1929).[8] Surrealistinen estetiikka oli pyrkimystä ”poisheitettyjen esineiden sydämeen”; katse käännettiin taaksepäin, historiaan pienellä h:lla: lähihistoriaan, lapsuusvuosiin, arjen esineisiin ja käyttökuviin. Pölyttynyt esineistö saikin maagisen ulottuvuuden:

    ”Nyt esinemaailma palaa kitschin muodossa ihmisten luo; se antautuu heidän kokeilevalle kädelleen ja luo lopulta heidän sisimmässään omat hahmonsa.”[9]

Parjattu kitsch-käsite saa näin vivahduksen auraa, johon Benjamin suhtautuu yhtä aikaa empaattisesti ja kriittisesti etäännyttäen. Kitsch näyttäytyy esineellisen taidetoteemin ”kaikkein viimeisimpänä naamiona”, ”banaalin viimeisenä maskina, johon unessa ja puheessa pukeudumme saadaksemme itsellemme kuolleen esinemaailman voiman”.[10]

Poeettinen vertaus lienee tietoisen surrealistinen, samalla sitä leimaa Benjaminille ominainen ambivalenssi. Kitsch on surrealismin kontekstissa yhtä aikaa jotain triviaalia ja jotain subliimia – vähän samaan tapaan kuin surrealistien ja psykoanalyysin arvostamat unet, jotka ”eivät enää aukene kaukorannan sineen”, vaan ovat ”oikotie banaaliin”. Romantiikan korvaa arki:

    Harmaa pölykerros esineiden pinnalla on niiden paras osa. – – Ainiaaksi hylkää tekniikka esineiden ulkoisen hahmon kuin paperirahan, joka ei enää kelpaa. Mutta käsi tarttuu siihen vielä unessa ja hakeutuu tunnustellen sen tuttuihin piirteisiin kuin jäähyväisiksi. Se tarttuu esineisiin niiden kuluneimmasta kohdasta. – – Se puoli, jonka esineet kääntävät unelle, on kitschiä.[11]

1920-luvun lopulla, Bauhausin Saksassa ja Weimarin tasavallassa kirjoittava kriitikko olisi voinut sanoa kylmästi, että surrealismi fetisoi pseudo-antiikkiset kuvat ja turhat esineet, että surrealismin uneliaan estetiikan polttoaineena on lähihistorian rihkama. Sen sijaan hän pukee ajatuksen haikeanhohtoiseen retoriikkaan. Pölyttyneessä pinnassa piilee aura, johon Benjamin itse tarttuu – tai piirtää sydämen – kuin jäähyväisiksi.

Vuonna 1929 Benjamin kirjoitti julkaisematta jääneen, mutta painokkaan puolustuspuheenvuoron kitschin ja kansantaiteen puolesta. Hän korosti pikkutavaran ja kansanomaisten kuvien maagista voimaa, joka liittyi inhimilliseen läsnäoloon ja muistiin: näiden ansiosta kitschillä on ”oma Kunstwollen[12]”, kuten Benjamin asian ilmaisi. Kyse oli ennen kaikkea vanhasta tavarasta: oman aikansa rihkamaa Benjamin ei kai osannut katsoa ”sillä silmällä” – tarvittiin ajallista etäisyyttä sublimoimaan arjen kuvat ja esineet. Etäisyydestä on kysymys myös auran käsitteessä. Sana itsessään ei esiinny ”Unikitschiä”-esseessä, se ilmaantuu vasta vuoden 1931 valokuva-aiheiseen tekstiin, joka sai nimen ”Pieni valokuvauksen historia”.  Benjamin tarkoittaa auralla temporaalista verhoa katsojan ja objektin välissä: ”Mikä oikeastaan on aura?”, Benjamin kysyy, ja vastaa: ”Tilan ja ajan erikoinen kietoutuma: ainutkertainen kaukaisuuden tuntu niin lähellä kuin kohde ehkä onkin.”[13]

Retorinen kysymys tarvitaan, koska aura on yleiskielessä jotain annettua (sädekehä, ihmistä ympäröivä energiakenttä tai säteily), eikä Benjamin tyydy uusintamaan arkimerkitystä. Taiteen aura on ennen kaikkea vaikutelma; se on yhtä aikaa totta ja tarua. Benjamin puhuu aurasta myös illuusiona: jonain, joka ikään kuin liimataan teoksen päälle, ja josta valokuvan ”nuorin koulu” on ansiokkaasti vapautunut.[14] Baudelaire-analyysiensä yhteydessä hän korostaa hyödykkeisiin liitettyä auraa, joka oli eräänlaista allegorian funktion päivittämistä. Kun hyödykkeet humanisoitiin herooisin tai sentimentaalisin keinoin, allegoria sai auraattisen ilmiasun.[15]

Valokuvan mediakseen valinneita avantgardisteja Benjamin arvosti, koska he kykenevät ”taistelemaan nykyisen valokuvauksen suurinta vaaraa, sen taideteollistumista vastaan.”[16] Tuntuu kenties erikoiselta, että saksalainen modernisti näkee ”taideteollistumisen” uhkana, olihan 1920-luvun edistyksellisimpiä liikkeitä juuri Bauhaus-koulu teollisine ihanteineen. Koulun puitteissa vaikutti myös modernin valokuvan asiamieheksi noussut László Moholy-Nagy, jonka auktoriteettiin Benjamin vetoaa todetessaan, kuinka valokuva oli uudessa kulttuurissa ”riistämässä viestikapulan maalaustaiteelta”.[17]

Mutta tässä tullaan jälleen ambivalenssin aralle alueelle, sillä monia valokuvataidetta uudistaneista hahmoista voisi kritisoida samoin äänenpainoin, joita Benjamin käyttää moittiessaan alan ”taideteollistumista”:

    Jos valokuvaus luopuu – – fysionomisista, poliittisista, tieteellisistä tavoitteista, siitä tulee “luovaa”. Objektiivi kohdennetaan “visioihin”; kameran keikari astuu esiin.[18]

”Taideteollistuminen” ei siis ollutkaan mekanisoitumista, vaan ennen kaikkea taiteellisilla visioilla keikarointia.[19] Toisaalta se oli myös latistumista, säntillistä kauneuden tavoittelua. Benjaminia ei tunnu häiritsevän taide an sich, sen enempää kuin sen mukanaan kantama aura – vaan sovinnainen muodikkuus, jonka myötä: ”luovuudesta – – tulee pelkkä fetissi, joka saa kiittää elämästään vain muodin jatkuvaa vaihtelua. Luovuus valokuvauksessa ei ole muuta kuin antautumista muodikkuudelle. ’Maailma on kaunis’ on sen tunnuslause.”[20]

Benjamin vieroksui yhtä hyvin ”maalauksellisia” pyrkimyksiä kuin kaunistelevaa valokuvataidetta. Toisaalta hän suhtautui kriittisesti valokuvauksen demokratisoitumista seuranneeseen ”näppäilyyn”. Benjaminilla näppäily ei kuitenkaan tarkoita jokamiehen valokuvausta. Se samastuu ennen kaikkea lehtikuvaan, valokuvakulttuurin kaupallistumiseen – ja opportunismiin. Valokuvaaja vertautuu silloin metsästäjään,

    jonka runsaalla saaliilla on arvoa vain riistakauppiaalle. Eikä todellakaan ole kaukana se päivä, jolloin kuvalehtiä on enemmän kuin riista- ja lintukauppoja. Se “näppäilystä”.[21]

Benjaminin tekstit huokuvat ambivalenssia suhteessa valokuvan materiaalisiin arvoihin. 1800-luvun daguerrotypioiden kohdalla hän suorastaan hehkuttaa materiaalista läsnäoloa: hän korostaa käsityömäistä toteutusta ja aisteihin vetoavaa estetiikkaa. Daguerrotypioiden ”aura” muodostuu iäkkyyden, suhteellisen ainutkertaisuuden ja arvokkaan tekniikan sekoituksena.

Mutta aura on myös inhimillistä läsnäoloa. Hieman daguerrotypioita myöhemmissä, skotlantilaisen valokuvataiteilija David Octavius Hillin henkilökuvissa Benjamin havaitsee ”läsnäolon tuntua”, joka ei selity sen enempää kuvattavien henkilöllisyydellä kuin kuvaajien teknisellä taidolla. Nämä kuvat, Benjamin korostaa, eivät ole ”muotokuvia”, vaan ”otoksia nimettömistä ihmisistä”: ”Valokuvauksessa tavataan [nyt] uusi ja merkillinen ilmiö. Kuvassa New Havenin kalastajan vaimosta, joka välinpitämättömästi ja samalla niin viekoittelevan kainosti katselee maahan, on jotakin enemmän kuin pelkkä todiste Hillin valokuvaustaidosta, jotakin, mitä ei voi vaientaa, mikä itsepintaisesti kysyy tuon silloin eläneen naisen nimeä – –”[22]

Valokuvassa puhuttelee tietty Hier und Jetzt, ”tässä ja nyt -hetken kipinä”, joka avautuu temporaaliseen ambivalenssiin – Benjaminhan katsoo kuvia reilut 80 vuotta niiden ottamisen jälkeen. Niissä on ”maagista arvoa, jollaista maalattu kuva ei koskaan enää pysty silmissämme saavuttamaan”.[23] Tuo maaginen arvo on historiallista dialektiikkaa, joka todentuu (nyky)katsojan ja (vanhan) kuvan vuoropuhelussa. Kaikesta ”taiteellisuudesta” huolimatta, Benjamin painottaa, mallin suunnitelmallisesta asettelusta huolimatta, katsoja hakee representaation säröä:

    Katselija tuntee vastustamatonta pakkoa etsiä tällaisista kuvista sitä sattuman, tässä ja nyt -hetken kipinää, jolla todellisuus on ikään kuin polttanut reiän kuvalliseen esittämiseen – etsiä sitä vähäistä kohtaa tuossa kauan sitten menneessä silmänräpäyksessä, jossa tulevaisuus yhä elää niin vahvana, että voimme sen vielä jälkikäteen tunnistaa. Kamera näkee eri todellisuuden kuin silmä; erilaisen ennen muuta siksi, että ihmisen tajunnallaan täyttämän sijaan tulee alitajunnan täyttämä tila.[24]

Tässä tullaan ainakin muodollisesti hämäännyttävän lähelle sitä, mitä Roland Barthes puoli vuosisataa myöhemmin nimesi punctumiksi. Barthesin Camera Lucida -teoksessa (1980) punctum hahmottuu subjektiivisena elementtinä, ”pistona”, jonka (kuvalle herkistynyt) katsoja tunnistaa – tai luo – kenties vähäpätöisessä tai sattumanvaraisessa detaljissa.[25] Benjamin selvittää 1931:

    Mutta samalla valokuvaus avaa tähän [tieteellis-tekniseen] materiaaliin fysionomisia näkökulmia, kuvamaailmoja, jotka pesivät mitä pienimmissä yksityiskohdissa, kyllin tulkittavina ja kyllin kätkettyinä löytääkseen piilopaikan päiväunelmissa, mutta nyt – – tekniikan ja magian eron läpikotaisin historialliseksi paljastaen.[26]

Reproduktiotekniikka sulautuu näin maagiseen ilmaisuun – mutta lähinnä iältään vanhan, myöhempää ”taidevalokuvaa” ja teollista mediaa edeltäneen valokuvan estetiikassa. Fysionomia tarkoittanee tässä yhteydessä arkisen potrettikuvauksen tutkielmanomaisuudessa piilevää monimuotoista materiaalisuutta, ruumiillisia assosiaatioita ja metamorfista orgaanisuutta.[27]

Benjaminin tarkkuutta kuvaa kuitenkin se, ettei hän ota omiin nimiinsä nostalgista vanhan ja uuden valokuvan vastakkainasettelua. Hän viittaa sen sijaan Emil Orlikiin, jugend-kauden maalariin ja graafikkoon, joka korosti 1924 julkaistussa esseessä vanhojen studiokuvien estetiikkaa. Niitä jalosti ”hiljainen keskittyminen”; mallin pitkä paikallaanolo johti ”ilmaisulliseen synteesiin”, joka ”on koruttomuuden ohella perussyy siihen, miksi nämä valokuvat vaikuttavat katsojaan – – syvemmin kuin uudemmat valokuvat”.[28] Tällaiset valokuvat oli ”tehty kestämään”.

Benjaminin Hier und Jetzt ei siis ole vain subjektiivisen sattuman palvontaa, vaan kestoa tai kestävyyttä hamuavaa klassisuutta – ikuisuuden tuntua. Varhaisissa valokuvissa, Benjamin tunnelmoi, kuvattavia henkilöitä leimaa ”eloisa sympaattisuus”[29]; heidän

    ympärillä[än] oli aura, media, joka antoi heidän katseelleen täyteyttä ja varmuutta – –. Siinä on tuo tuulahduksen taikapiiri, jota kauniisti ja oivaltavasti usein korostetaan kuvan nyttemmin jo vanhentuneella soikionmuotoisuudella.[30]

Tässä (vuoden 1931) muodossa aura – ”tilan ja ajan erikoinen kietoutuma” – konkretisoituu esteettisen empatian tasolla, Benjaminin eläytyessä 1800-luvun muotokuvapotretteihin. Kyseinen asenne vilahtaa jälleen, vaikkakin vain ohimennen, 5—8 vuotta myöhemmin työstetyssä reproduktio-artikkelissa. Siinä aura on ihmiskasvojen ”haikeaa ja ainutlaatuista kauneutta”[31] – melankoliaa, sekoitus historiallisen median materiaalisuutta ja inhimillistä puhuttelua. Reproduktio-artikkelissa korostuu kriittinen särmä. Luonnontieteellistä diskurssia mukaillen Benjamin tiivistää nyt auran ”ainutlaatuiseksi etäisyyden vaikutelmaksi, oli kohde kuinka lähellä tahansa”.[32] Kuvaan on astunut mediateollisuus, jonka myötä esteettinen aura alkaa hapertua. Sen tuhoaa – tai ”voittaa”, kuten Benjamin monimielisesti toteaa – mekaaninen jäljennös, jonka ajankohtaisina esimerkkeinä ovat ”kuvalehti ja elokuvakatsaus”.

Kun ”uniikkiolemus” korvautuu ”massaolemuksella”, ”vaarantuvat” taiteelle ominaiset tekijät: autenttisuus ja ”tässä ja nyt” -tuntuma. Samalla heikkenee tekijä, jota Benjamin kutsuu taideteoksen auktoriteetiksi. Tätä kaikkea Benjamin luonnehtii auran rappioksi.[33] Negatiiviset sanavalinnat perustelevat artikkelin tulkitsemisen puheenvuoroksi auran puolesta, teollistumista ja massakulttuuria vastaan.[34] Benjamin käsitetään kuitenkin vähintään yhtä usein teollisen tekniikan – jopa massakulttuurin – puolustajana, jonka tekstit puhuvat auran kuoleman puolesta.[35]

Olennaisia Benjaminin analyysissä eivät ehkä olekaan taide tai aura itsessään, vaan erot visuaalisen kulttuurin kokemisessa, katsomisen ja kuluttamisen tavoissa. Mitä taiteen käsitteeseen tulee, argumentin tehdäkseen Benjamin joutuu karkeistamaan dialektista asetelmaa: vastapareiksi asettuvat yhtäältä dadan radikaalit montaasit ja toisaalta 1800-luvun idealismi Hegelin (tai vielä konservatiivisemmassa muodossa, Goethen) hahmossa. Hegeliläinen kauneuskäsite – schöner Schein – korosti ”hohdokasta lumetta”: todellisuusvaikutelmaa ja henkevää aistillisuutta. Dada puolestaan tuotti teoksia, jotka eivät antautuneet ”kontemplatiiviseen immersioon”, vaan kapinoivat auraa vastaan ”materiaalia halventamalla”.[36]

Kuten edellä kävi ilmi, ”taideteollistumisen” uhka oli myös ja ennen kaikkea taiteellisen luovuuden korostumista – tai vääristymistä. 1930-luvulla tuo vääristyminen sai korostuneen yhteiskunnallisen sävyn. Kriitikon oli tarkistettava paikkansa: esteettisen empatian kumosi poliittinen eetos. Muuttuvassa maailmanjärjestyksessä luovuuteen liittyi laajeneva vastuu, jonka kantaminen merkitsi Benjaminille valokuvamedian haltuunottoa, eräänlaista käänteistä funktiota. Ajatuksen taustalla vaikutti Bertolt Brechtiltä omaksuttu Umfunktionierung, joka tarkoitti kulttuurituotannon alkuperäisen funktion kumoamista tai vinouttamista.

Viime vuosina kulttuurintutkimuksessa yleistynyttä termiä käyttäen voisi puhua subversiosta. Heti reproduktio-artikkelinsa alussa Benjamin viittasi Karl Marxiin ja kumoukselliseen agendaan: kapitalismissa oli sisäänrakennettuna kapitalismin kuolema, siis kumouksen mahdollisuus. Agenda tarkentuu muutamaa riviä myöhemmin, kun Benjamin peräänkuuluttaa ”vallankumouksellista taideteoriaa” (oikeastaan taidepolitiikkaa) – sellaista, jota fasistinen ideologia ei kykenisi ottamaan haltuun.[37]

Benjaminin valokuvapohdintojen kriittinen särmä – ja korostunut ambivalenssi – selittyykin osin historiallisesti. Mekanisoitumisen negatiivinen potentiaali samastuu fasismin propagandakoneistoon. Visuaalinen vastarinta oli ainoa mahdollisuus, kun lähtökohtaisesti nautintoa tuottava kuvakulttuuri uhkasi talttua – tai radikalisoitua – valtakoneiston välineeksi. Natsismi oli valjastanut tarkoituksiinsa taiteen auraattiset tekijät, nerouden ja yksilöluovuuden myytit, niinpä ne tuli asettaa kriittisen läpivalaisun kohteiksi. Teollinen vastuu voitiin kantaa vain subversion kautta, ottamalla monistusmekaniikka kumouksellisesti haltuun. Aura ei ehkä ollutkaan kulunut pois tai pölyttynyt – se oli tärvelty. Siksi se tuli päästää päiviltä.

Auraan liittyi myös toinen olennainen käsite: taiteen perinteinen kulttiarvo, sen rituaalinen funktio. Se, jos mikä, problematisoitui 1930-luvulla. Jos kohta me voimme nähdä taidemaailman rituaaleissa myös suloista antaumuksellisuutta, 1930-luvun Führer-propagandan valossa kultti-käsite sai toisen sävyn. Se edusti nyt harhaista kauneutta ja yhteiskunnallisen funktion perversiota. Massatapahtumat ja sotilaat olivat osoittautuneet erityisen valokuvauksellisiksi ilmiöiksi.[38]

Benjaminin vastaus oli kumota esteettinen rituaali politiikalla. Tämä oli otollista etenkin, kun väline oli jo alkujaan kehitetty monistamiseen, kuten elo- ja valokuva olivat.  Jos fasismi estetisoi politiikan, Benjamin propagoi, ”kommunismi vastaa politisoimalla taiteen”.[39] Tästä seuraa kuitenkin yksi Benjaminin tekstin ilmeisimmistä paradokseista: politisoimalla kuvat hän haluaa pelastaa ne politiikalta. Kuvien käänteinen välineellistäminen on ainoa tapa torjua fasismin kouraa. Niinpä parjattu mekaaninen reproduktio kääntyykin mahdollisuudeksi. Aura muuttaa näin muotoaan: nostalgisoivasta välinespesifistä tunne-elämyksestä on tullut fasismin varjoisaa pintakiiltoa.

Reproduktio-artikkelin varhaisemmassa versiossa Benjamin korostaa visuaalisen vastustuskyvyn mahdollisuutta ja groteskin huumorin tervehdyttävää vaikutusta. Visuaalinen teknologia toi mukanaan ”psyykkisen immunisaation”, jolloin moderni tekniikka toimi ikään kuin omana terapiaan.[40] Tämä olennainen synninpäästö jäi vuoden 1939 versiosta pois. Benjaminin epämukavuus suhteessa mekanisoituneeseen tuotantoon tuntuu siis kontekstualisoituvan jossain aivan muualla kuin valokuvassa tai teollisessa monistamisessa. 1920- ja 30-lukujen vaihteessa, kun Benjamin syventyi visuaalisiin medioihin, kuvakulttuuri oli käymistilassa: jos se ei jo ollut täysin propagandan kyllästämää, se joutui joka tapauksessa määrittämään itsensä suhteessa kansallissosialismin e(ste)ettisiin ideaaleihin. Berliinin juutalaisen Benjaminin Unbehagen – pakotettu ahdistus – huipentui ensin maanpakoon 1933 ja sitten pakoon Pariisista 1940, joka päättyi lopulta vangitsemiseen Espanjan rajalla ja itsemurhaan.

”Valokuvan historia” -artikkeli syntyi vähän ennen Hitlerin valtaannousua, jolloin Benjamin vielä asui Saksassa, kun taas reproduktio-tekstissä hän katsoi asioita pakolaisen silmin. Kahden reproduktio-artikkelin version väliin ajoittuu kansallissosialismin radikaali-taantumuksellisen taideohjelman julkistaminen. Vuonna 1937 natsijohto otti maaliksi ”degeneroitumista” ilmentävän modernismin (Entartete Kunst), minkä teon Benjamin tuomitsi barbaariseksi.[42] Jo tämän kontekstin valossa ambivalenssi suhteessa visuaaliseen kulttuuriin tuntuu vähintäänkin luonnolliselta.

Kiintoisa detalji on myös tapa, jolla Benjamin ivaa aikansa ”taiteellista” (”maagista”) suhtautumista elokuvaan: moderniin mediaan liitettynä pateettinen estetismi oli taantumuksellista.[43] Benjamin ei kuitenkaan enää puhu valokuvista, saati niiden esteettisistä ominaisuuksista. Näyttää siltä, että elokuva korvasi 1930-luvun kuluessa valokuvan sopivampana esimerkkinä uuden median haasteista. Argumentin teko edellytti, ettei modernille kuvamedialle suotu taiteellista egoa tai välinespesifiä estetiikkaa. Ne oli helpompi riisua elo- kuin valokuvalta.

Jos taas teemme pikaisen ekskursion yksilöpsykologiaan, kiinnostavaksi nousee Benjaminin oma keräilyvietti, joka suuntautui nostalgisesti vanhojen kirjojen, lelujen ja kuvitusten ohella muun muassa postikortteihin – olennaisesti lapsuuden kuvakulttuuriin: joko omaan tai, abstraktimmin, modernin kuvakulttuurin lapsuuteen. Keräily on (itse)kriittisyyteen taipuvaisella ihmisellä paitsi nostalgista myös ambivalenttia. Siihen liittyy sekä ylettömyyden ja turhuuden mielikuvia että kontrollin tarvetta. Marxilainen eetos ja keräily ovat lähtökohtaisesti tukala yhdistelmä: keräily on materialistista ja aistillis-narsistista toimintaa – usein siihen liittyy neuroottista energiaa, kenties myös sublimoitua seksuaalista viettienergiaa?[44] Sama ambivalenssi liittyy nostalgiaan: menneisyys voi olla mieluisa pakopaikka, mutta myös myrkkyä tiedostavalle mielelle.

Sortumatta kohtuuttomaan psykologisointiin voitaneen kysyä: nojautuiko kulttuurikriitikko marxilaiseen superegoon pitääkseen sisällään lymyävän esteetikko-nautiskelija-keräilijän ruodussa? Entä yhteiskunnalliset ristipaineet: tekikö historiallinen tilanne esteettisen empatian tyhjäksi? Oliko Benjaminin kapenevassa elämässä sijaa sille nostalgialle, joka nosti päätään hänen teksteissään? Benjamin tunsi ilmiselvää vetoa niin kaukaiseen eiliseen kuin toiveikkaaseen huomiseen; ”tähän päivään” hän sen sijaan teki tiukkaa pesäeroa.

Joka tapauksessa Benjaminin ”dialektiikka” tuntuu soutavan ja huopaavan empatian, nostalgian ja kiristyvän yhteiskuntakritiikin välimaastossa. Taustapiruina vaikuttivat marxilaisuutta eri suuntiin tulkitsevat Theodor Adorno ja Bertolt Brecht. Olisi kuitenkin liian helppoa kuitata Benjaminin tekstit sen enempää poliittisen historian, teoreettisen köydenvedon kuin yksilöpsykohistorian tuotteiksi; hänen työstämänsä käsitteet (aura vs. monistettavuus) ja mediat (taideteos vs. valo- tai elokuva eri kantamuotoineen) kantoivat myös poliittisten diskurssien ja psykologisten valtakenttien ulkopuolelle. Yksiselitteiseksi tulkintaa ei auta typistää. Omassa luennassani Benjamin ei enää näyttäydy niinkään monistus- tai kulutuskulttuurin kriitikkona kuin kuvien yhteiskunnallisen vaikutuksen problematisoijana. Hän ei tunnu lainkaan kommentoivan taidevalokuvaa (tai edes taiteellista valokuvaa, valokuvan taidestatushan ei vielä ollut selviö), vaan ennen kaikkea mediaa: lehtikuvaa, journalismia ja elokuvaa. Sitä paitsi aura oli oikeastaan jotain, joka antoi vihiä itsestään vasta hajoamisprosessinsa – kuvakulttuurin ”turmeltumisen” – myötä. Vaikka painotan tässä artikkelissa auran käsitettä, vähintään yhtä kauaskantoiselta tuntuu Benjamin ajatus siitä, miten uudet mediat muuttavat havaitsemisen tapoja luoden ”levottomia [haja]tarkkailijoita” (distracted examiner).[45]

Auran käsite jätti kuitenkin takaportin auki esteettiseen elämykseen, visuaalisen ja aistillisen kokemisen subjektiivisiin ja materiaalisiin tasoihin. Samalla kun (post)marxilainen ja ”anti-saksalaiseksi” äitynyt eetos ryhdistää yli 80 vuotta sitten muotoiltuja argumentteja, niitä säestää rivien välissä myös esteettinen empatia, joka tahtoo muistuttaa, että kaikki taide kuuluu lopulta kaipuun maailmaan.

Käteen jää ambivalenssi – ja sarja tekstikudelmia, joista jokainen lukija, ja jokainen aikakausi, suodattaa esiin uusia tasoja. Niinpä aikamme syvällisimpiin Benjamin-tulkkeihin lukeutuva Susan Buck-Morss saattoi vuonna 1992 tiivistää Benjaminin historioitsijan agendan näin:

    Benjamin vaatii taiteelta paljon enemmän [kuin vain politiikan ”kommunistista” haltuunottoa]: hän haluaa estää vieraantumisen ruumiillisesta aistimuksellisuudesta, palauttaa ruumiillisten aistien vaistomaisen voiman, varjellakseen koko ihmisyyttä – –[46]

Itse korostaisin ambivalenssia ja erilaisia lukukonteksteja. Yksi mahdollinen lukutapaero nojaa siihen, tarkastellaanko Benjaminia (valokuva)taiteen näkökulmasta – kuten postmodernissa taiteentutkimuksessa on tavattu tehdä – vai nähdäänkö hänen tekstinsä osin unohdetun teollisen valokuvatuotannon valossa sekä teollistuvan esine-, muoto- ja mediakulttuurin osana.[47]

Uusi vuosituhat on internetin myötä tuonut voimallisesti esiin sen teollisen kuvakulttuurin, jonka vaikutuspiirissä Benjamin kasvoi aikuiseksi. Benjamin näyttäytyy tämän kuva-arkiston ansiosta tuoreessa valossa – hahmona, joka varttui innovatiivisen kuvateollisuuden keskellä, mutta ajautui aikuisena vieraantumaan siitä, samoin kuin rakkaan Berliininsä kulttuurimaisemasta.

Ehkä juuri Benjaminin oma lapsuus kantoi väkevintä auraa, aikuisuuteen kurottavana kaarena. Tässä suhteessa esteetikko-Benjaminin ajattelu lähestyi surrealistien propagoimaa lapsuuden – naiivin viattomuuden ja säännöttömyyden – ihannointia. Toisaalta eetikko-Benjamin kritisoi 1938 lapsuusmuistojen nousua ”intellektuaaliseksi trendi-ilmiöksi” Saksassa. Nostalgiaan liittyi jotain taantumuksellista, josta hän halusi modernistina sanoutua tiukasti irti: ”Tällaiset näkymät 1800-lukuun tuntuvat vain estävän 1900-luvun visiointia”.[48]

Silti Benjaminin keskeiseksi kiinnostuksen kohteeksi nousi 1800-luvun urbaani pop-kulttuuri – kyse lienee jonkinlaisesta viha–rakkaus -suhteesta. Täytyy muistaa, että Benjamin syntyi keskelle Belle Époquen kaupallista elämystarjontaa. Hänen isänsä toimi Berliinissä vanhan tavaran kauppiaana ja oli osakkaana muodikkaassa huvittelu- ja luistelukenttäbisneksessä. Fantasmagorinen 1800-luku oli Benjaminilla verissä. Benjaminin yhdeksi pääteokseksi kohotettu, keskeneräiseksi jäänyt Passagenwerk (1927–1940) tuo yhteen ”esimodernin” 1800-luvun ja ”modernin” montaasitekniikan. Fragmentaarisen teoksen anti nojautuu dialektisiin rinnastuksiin, merkityksiä liikkeeseen sysääviin analogioihin ja käsitesiltoihin – hieman dadan ja surrealismin montaasien tapaan. Oliko Benjaminin esseistinen montaasitekniikka velkaa kuvataiteen avantgardelle[49] – vaiko kenties sittenkin oman nuoruutensa valtoimenaan ”monteeraavalle” valokuvakuvakulttuurille? Jälkimmäistä mahdollisuutta eivät Benjamin-kommentaattorit tietääkseni ole huomioineet.

Näkisin, että itse kysymys on tässä tärkeämpi kuin ”lopullisen” vastauksen tarjoama illuusio historiallisesta totuudesta. Se, että niin monet Benjaminin sukupolvea edustavat surrealistit keräilivät 1900-luvun ensi vuosien postikortteja, osoittaa kuitenkin, että kyseinen kuvakulttuuri hiipi 1930-luvulle tultaessa avantgarden tajuntaan. Niinpä Salvador Dalí, joka oli jo 1920-luvulla profiloitunut valokuvan palopuhemiehenä, julisti Madridissa 1930 pidetyssä puheessa:

    Me surrealistit käännämme selkämme taiteelle ja sen sijaan käännymme postikortin puoleen. Se on modernin kansantajunnan dynaamisin ilmenemismuoto, jonka vaikutus on niin syvällinen ja ajankohtainen, että se voidaan hyvin rinnastaa psykoanalyyttiseen ajatteluun. – – Surrealistinen vallankumous palauttaa arvoonsa postikortin, muun muassa automaattikirjoituksen, unien, vieraannuttamisen ja primitiivisen taide-esineistön ohella.[50]

Surrealisteille vanhat postikortit olivat visuaalinen runsaudensarvi, joka tarjosi pikaväylää modernin ”kansantajunnan” sydämeen.[51] Kollektiivisena taidemuotona, jota ei rasittanut liika intellektuaalinen tietoisuus tai taiteelliset hierarkiat, postikortit tarjosivat oivan todisteen “nerouden kommunismista”. Miten tämä, ilmeisen esteettinen kommunismin muoto suhteutui Benjaminin eettiseen taideviettiin? Surrealistithan haikailivat unten maille, kun taas Benjamin koki tehtäväkseen herättää – ”herättää 1800-luvusta”, kuten hän kuvaili Passagenwerkin tavoitetta.[53]

Otan lopuksi kuvaesimerkin, joka toivoakseni valottaa ajatusta ”nerouden kommunismista”, samalla kun se osoittaa, miten monimielisesti aura sinnitteli teollisissa tuotteissa – tässä tapauksessa juuri kilometrivalokuvassa, jota vasten Benjaminin ”mekaanisen reproduktion aikakausi” hahmottuu nähdäkseni niin uudessa valossa.

Oheinen valokuvapostikortti on tuotettu Berliinin Steglitzin kaupunginosassa, Neue Photographische Gesellschaftin tehtaalla, kun Benjamin oli 12-vuotias. Kuva on hopeabromidivedos, ei siis painettu kuva. Unenomainen skenaario rakentuu Leopold Reutlingerin kuvaamasta ateljeepotretista sekä eri eläimiä esittävistä otoksista, joista on yhdistelemällä luotu mielikuvituksellisia olioita. Lopputuloksesta on vedostettu tuhansia tai jopa kymmeniä tuhansia aitoja valokuvia, joista tämä yksi kappale on postitettu Argentiinassa syksyllä 1904 – kyse on siis globaalit markkinat tavoittaneesta muotoilutuotteesta. Tällaisessa valokuvahyödykkeessä aura antaa itsestään vihiä (ainakin) kolmella perustasolla:

    Eri kuvalähteitä yhdistelevän valokuvamontaasin myötä moderni tekniikka asettuu yksilöllisen taiteen palvelukseen, jolloin ”aura” samastuu innovaatioon, persoonalliseen ilmaisuun ja/tai moderniin ironiaan ja monimielisyyteen. Montaasi on nyrjähdys merkitysjärjestelmässä. Sen myötä valokuva sitoutuu uneen ts. fantasiaan, ei todellisuuteen. Kuvakortti realistisine tekniikoineen on ”lähellä”, käden ulottuvilla, mutta kuvamaailma ”etääntyy”, vieraantuu tai abstrahoituu kaukaiseksi (vaikkakin käsin kosketeltavaksi) fantasiaksi.
    Käsin värittämisen myötä (mustavalkokuvaa on aksentoitu vaaleansinisellä, roosalla ja vihreällä; mystiset kuplat tai poreet naishahmon ympärillä on todennäköisesti saatu aikaan jonkinlaisella hapotuksella) ”aura” näyttäytyy uniikkina viimeistelynä, aistillisena käden kosketuksena, joka syntetisoi musta-valkovalokuvan lähtökohtaisen realismin irreaaliseksi, subjektiivis- esteettiseksi vaikutelmaksi.
    Viestinnän kautta subjektiivisuus korostuu, kun kuvan muodollisen kommunikaatiofunktion todentava henkilökohtainen tervehdys ja ”signeeraus” (lähettäjän allekirjoitus) sinetöivät kuvaesineen yksilöllisyyden.

Käsillä on lisäksi neljäskin auran taso. Se muodostuu kuvan tiimoille jälkijättöisesti, historiallisen viiveen myötä. Benjaminin auraan liittämä etäisyys syvenee historiallisen välimatkan myötä. Noteeraamme hopeoitumisen kuvan tummissa reunoissa. Se kielii aidosta hopeavedoksesta, mutta lisää samalla kuva-aiheen mystistä uniikkiuden ja antiikkisuuden tuntua. Yksinkertaisimmillaan auran etäisyys onkin iän suomaa lisäarvoa.

Oliko tämän kaltainen kuva riittävän etäinen aktivoidakseen Benjaminin nostalgisen asenteen – olisiko hän tunnistanut sen auran? [54] Meidän näkökulmastamme kuvassa on historiallista hohtoa, jota Benjamin havaitsi 1800-luvun valokuvissa, muttei ehkä oman nuoruutensa sarjatuotetuissa valokuvissa – siitäkin huolimatta, että surrealistit olivat jo löytäneet postikorttien kultakauden.

Benjamin ei osannut sovitella surrealismia suuren yleisön mieltymyksiin (populaarikulttuuriin tai kaupalliseen tuotantoon). Hän huomautti ihmisten suhtautuvan edistyksellisesti slapstick-elokuviin, mutta taantumuksellisesti surrealismiin.[55] Ylipäätään fantasia tuntui uusiin medioihin liitettynä herättävän epäilystä.[56] Benjamin piti esimerkiksi elokuvissa esiintyvien satumaisten tai yliluonnollisten aiheiden arvostusta taantumuksellisena; ”illuusionomaiset näytökset ja hämärät spekulaatiot” olivat omiaan ”kiihottamaan joukkojen mielikuvitusta”.[57] Kritiikki tuo mieleen ”oopiumia kansalle” -retoriikan. Toisaalta suhteessa populaarikulttuurin analyysiin Benjamin edusti elitismistä irtaantuvaa kollektiivisuuden eetosta, jota on luonnehdittu eksoteeriseksi, vastineena elitistiselle esoteerisuudelle.[58]

Kun esimerkkikuvamme kulkeutui Saksasta Argentiinaan, Benjamin oli vasta astumassa teini-iän kynnykselle. Ehkei hän ollut kiinnittänyt tällaisiin valokuviin huomiota; tai sitten hän oli, mutta oli sittemmin unohtanut niiden olemassaolon. On myös mahdollista, että 1920-luvun lopulla postikorttigenre mieltyi kaupallistuneen kulttuuriteollisuuden osaksi, vailla alkuvuosien innovatiivista nostetta. Montaasi-termi oli puolestaan kiinnittynyt yhteiskunnalliseen sisältöön – irti kaupallisesta populaarikulttuurista – niin kuvataiteissa kuin Benjaminin ajattelussa.

Tätä kirjoittaessani kohdalleni osui saksalaisen kustantajan ja kirjakauppiaan, Rolf Kellnerin, 1926 julkaisema puheenvuoro, joka kommentoi kriittisesti postikorttiteollisuutta osana ”kulttuurielämän rappiota”. Vaikka Kellner kohdistaa kritiikin ennen kaikkea teolliseen laatuun (= painotekniikkaan), hän vetoaa myös sovinnaiseen ”hyvään makuun”:

    Pahimmillaan tilanne on kuvallisten postikorttien alalla. On mahdotonta edes sanoin kuvailla sitä valtavaa absurditeettien, mauttomuuksien ja typeryyksien tulvaa, joka tällä alueella vallitsee, rivouksista nyt puhumattakaan. Millään muulla alalla ei vaikuta yhtä sinnikäs kaupallinen pyrkimys imeä hunaja tyhjiin kaikista mahdollisista kukista. – – Miten terve maku pääsee ylipäätään kehittymään, kun sitä jatkuvasti ärsytetään teollisilla tuotteilla, jotka lyövät tervettä muoto- ja väriaistia kasvoihin. – – Tämä pätee ennen kaikkea postikortteihin, sillä ne ovat kaikkein laajimmin leviävä kuvatyyppi, mitä nykyisin on olemassa.[59]

Benjaminin aikuisvuosia leimasi siis yleinen huoli kuvakulttuurin tasosta – vaikeampi sen sijaan on arvioida, milloin oli kyse kulttuurikonservatismista, milloin taas varteenotettavammasta huolesta, joka liittyi esimerkiksi kapitalismiin tai tuotteiden kehnoon laatuun. Kellnerin tapa peräänkuuluttaa ”tervettä makua” kritisoiden samaan hengenvetoon ”epätervettä kauppiashenkeä” sekoittaa estetiikan ja etiikan hämäännyttävällä tavalla. ”Taidekortit ovat tänä päivänä suurinta kitschiä”[60], hän kärjistää, mutta myöntää toisaalta, ettei minkäänlaiseen sensuuriin sovi ryhtyä.

Olennaisempia ongelmia olivatkin hintojen polkeminen, myyntikanavien monopolisoituminen sekä suurien painosmäärien aiheuttama laadun heikkeneminen. Kiintoisaa kyllä, viimeksi mainittu ongelma ei näytä koskeneen ”kilometrivalokuvaa” eli hopeabromiditeollisuutta, jossa kuvat valotettiin alkuperäisistä negatiiveista. Kellner korostaa:

    Valokuvasta tuli kulttuurielämälle vaarallista vasta sillä hetkellä, kun sitä ryhdyttiin hyödyntämään laajamittaisessa painokuvatuotannossa [Massendruck]. Näin tapahtui valopaino-, autotypia- ja syväpainotekniikoiden myötä. – – [Hopeabromiditekniikka] on sen sijaan saavuttanut hämmästyttävän tason, ja sen tuloksena syntynyt valokuvakortti on niin täydellinen tuote, etten näe, miten sitä voisi enää parantaa. – – Itse asiassa jokainen kortti on täysin samanveroinen kuin käsin yksittäiskappaleena vedostettu valokuva. Tämän suurempaa kiitosta tuskin voi antaa.[61]

Runsaat 20 vuotta aikaisemmin toteutunut valokuvateollinen innovaatio ei siis joutunut kritiikin kohteeksi[62] – tämä on olennainen eronteko, jota Benjaminin teksteistä ei valitettavasti löydy. Epäteoreettinen aikalaispuheenvuoro onnistuu joka tapauksessa konkretisoimaan, jopa nyansoimaan, teoreetikon ajattelua kannattelevaa taideteollistumisen kritiikkiä.

Kuten edellä nähtiin, Benjamin tunsi vetoa kitschiin, muttei hyväksynyt luovuuden kuihtumista kaupalliseksi tehtailuksi – tai sen redusoitumista idealistis-sovinnaiseksi estetiikaksi, ”maailma on kaunis” -fraasiksi.[63] Sama uhka päti lapsuusvuosien nostalgisoimiseen. Vaarana oli, ettei nostalginen kauneus sallinut poikkeamia normista, vaan julisti sisäsiittoisia ja taantumuksellisia ihanteita, rasistista patriotismia.

1900-luvun alun kuvakulttuuri osoittaa kuitenkin, ettei Benjaminin lapsuusvuosien valokuvateollisuus julistanut yksinomaan staattista idealismia, vaan liikettä ja outoutta: absurdiikkaa, metamorfooseja, esteettistä ironiaa, yhteiskunnallista satiiria ja monimielisyyttä.[64] Lyhyesti sanoen toiseutta, joka on tavallaan auran synonyymi.[65] Lisäksi hopeabromiditeollisuus näyttää vastanneen tiukimpiinkin laatuvaatimuksin mitä tekniikkaan tulee.

Teollisesti tuotettu valokuva näyttää ainakin muutamien vuosien ajan olleen aidosti luovaa, eikä vain säntillisen kaunista tai yksiselitteisen ”kaupallista” (toki sillä varauksella, että myyvyys oli koko teollisuudenhaaran olemassaolon peruste). Postikortit olivat eittämätön osa kollektiivista kulttuuria Benjaminin nuoruudessa – pelkästään vuonna 1900 Saksassa arvioitiin lähetetyn 300 miljoona postikorttia, ja määrä oli jatkuvassa nosteessa.[66]

Ehkä Benjamin oli tarttumassa tällaisiin näkökulmiin suunnitellessaan tutkielmaa vanhojen postikorttien estetiikasta? – tätä emme voi koskaan tietää, sillä hanke ei ehtinyt toteutua. Benjamin pakeni ”ikuiseen uneen”: hän riisti morfiiniyliannostuksella henkensä ennen kuin reproduktio-esseen viimeinen versio näki päivänvalon, eivätkä hänen tallentamansa vanhat kortit selvinneet vainoa pakenevan juutalaisen elämänkäänteistä. Kuollessaan hänellä oli mukanaan salkun, kellon ja silmälasien ohella ”kuusi valokuvaa”, joita ei katsottu säilyttämisen arvoisiksi.[67]

Ehkei auraa voi olla ilman häilyvää ambivalenssia. Edellä nähdystä valokuvasta on mahdoton sanoa yksiselitteisesti, edustaako se ”vain” oman aikansa pop-kulttuuria vai sittenkin luovaa intentiota, teknis-esteettistä innovaatiota ja tulevaisuuteen kantavaa visiota. Ehkä se viehättää meitä juuri siksi, että se kaikessa viattomuudessaan asettaa kyseenalaiseksi luovuuden yksiviivaiset mestarinarratiivit.[68]

Ajallinen etäisyys tuottaa auran, mutta se tuottaa myös objektiivista perspektiiviä – tai onnekkaita taittovirheitä. Niinpä vasta taidehistoriallinen jälkiviisaus tietää kertoa, kuinka kuvaesimerkkimme esteettinen sisältö, herättyään toviksi henkiin 1930-luvun surrealistien keskuudessa, ajankohtaistui uudestaan 1960-luvun campin ja pop-taiteen puitteissa, ja sittemmin nykytaiteessa. Benjamin oli iloisen tietämätön tästä kaikesta, vaikka uskoikin kuvakulttuurin ”futuristiseen” voimaan.[69] Ainakin osassa 1900-luvun alkuvuosien postikorteista ”tulevaisuus elää niin vahvana, että voimme sen vielä jälkikäteen tunnistaa”, Benjaminin edellä siteerattua sananpartta lainatakseni.

Kun etiäinen (futuuri) ja etäinen (imperfekti) sekoittuvat, lineaarinen aika kehitysnarratiiveineen asettuu lainausmerkkeihin. Tänä päivänä ajatus valokuvakorttien ”proto-surrealismista” tuntuu akuutilta, kenties ajankohtaisemmalta kuin koskaan. Benjaminin korostama Aktualität [70] nostaa yllättäen päätään, auraan sekoittuen. Teollinen tekniikka, jota ei enää ole, on sublimoitunut historiaksi. Ajatus mekaanisesti tuotetusta aidosta valokuvasta on itsessään kuin tavoittamaton unikuva.

Aura on kuollut, kauan eläköön aura?

Artikkeli Aino Marsio-Aallosta (1894–1949) pohtii hänen rooliaan ja merkitystään niiden ajatusten pyrkimysten ja toimien takana, jotka johtivat Aalto-kalusteita markkinoivan Artek-liikeyrityksen perustamiseen. Teksti tulee painottumaan kysymykseen, millainen osaaja Aino Marsio-Aalto oli suomalaisen muotoilun kentällä itsenäisenä, koulutettuna ammattilaisena. Tähän on mielestäni edelleen tarvetta, koska aiemman tutkimuksen on ollut ilmeisen vaikea hahmottaa juuri hänen osuuttaan. Se on näkynyt muun muassa niin, että Artekin muista naispuolisista suunnittelijoista, kuten Maija Heikinheimosta, on puhuttu painotetummin. Johtuen tällaisesta asenteesta Marsio-Aalto merkittävänä suomalaisena Aalto-kalusteiden suunnittelijana on jäänyt varjoon.

Osasyy tähän Alvar Aallon puolisoiden, arkkitehtien Aino Marsio-Aallon ja Elissa Aallon[1] varjoon jäämisessä on Alvar Aallon nimen nouseminen jo 1930-luvulla kansainvälisesti tunnetuksi. Toisaalta Aino Marsio-Aallon varhainen menehtyminen vuonna 1949 on jättänyt hänen osuutensa vaikeammin arvioitavaksi, varsinkin koskien Aaltojen yhteistyötä. Marsio-Aallon kanssa työskennelleet, ja myöhemmin haastatelluiksi tulleet yhteistyökumppanit, tunsivat hänet vasta Artekin perustamisen jälkeen.[2]

Pyrin vastaamaan kysymykseeni nojautumalla ja hyödyntämällä toistaiseksi vain vähän tunnettua ja tutkimuksessa harvoin lähteenä käytettyä Aino Marsio-Aallon matkapäiväkirjaa vuosilta 1931–1936. Pyrin aineistolähtöisen analyysini kautta antamaan selkeämmän kuvan ja uutta tietoa Artek-yhtiön perustamiseen johtaneista tapahtumista ja ideoista. Valitsemani näkökulma valottaa erityisesti Aaltojen yhteistyön problematiikkaa. Taiteilijapareista kiinnostuneen tutkimuksen ei ole käsitykseni mukaan hedelmällistä etsiä mitään absoluuttisia todisteita siitä, kuinka suuri prosentti erilaisista suunnitelmista on kenenkin tekemiä. Esimerkiksi Artekia koskeva tutkimus on jo aiemmin tuonut kiistattomasti esiin sen, että Artekin arkiston piirustuskokoelma sisältää selkeät viitteet siitä, kuka kulloinkin oli kalustemallin varsinainen suunnittelija.[3] Artekin Aalto-kalusteiden genealogiassa on silti suhteellisen harvoin lähdetty kontekstualisoimaan tapahtumia nojaamalla tarkkaan lähdetutkimukseen. Paimion parantolan sisustaminen on hyvä esimerkki siitä, kuinka Marsio-Aallon aktiivinen osuus on ohitettu. Hänen Paimioon suunnittelemiensa putkihuonekalujen malleista tunnetuin on kolmijalkainen jakkara.[4] Esimerkiksi kyseisen huonekalun muotoratkaisu on jätetty pohtimatta Alvar Aallon yhdessä Otto Korhosen kanssa kehittämän puisen kolmijalkaisen jakkaran yhteydessä. Kiinnostavaa mielestäni on lisäksi se, että Aino Marsio-Aalto liitti myöhemmin kaikki Paimiota koskeneet piirustuksensa Artekin arkistoon eikä Alvar Aallon toimiston piirustusten joukkoon. Teko on tulkittavissa hänen osuutensa alleviivaamiseksi.

Miksi sitten Artek liikeyrityksenä markkinoi huonekaluja vain Aalto-nimellä, vaikka tekijöinä tiedetään Aino Marsio-Aallon lisäksi toimineen muitakin kuin Alvar Aalto? Tähän löytyy ainakin yksi selitys Aaltojen kansainvälisestä ystäväpiiristä. Bauhaus-koulun johtajana toiminut arkkitehti Walter Gropius oli pyrkinyt koulua uudistaessaan saamaan sen nimen tunnetuksi. Hän halusi markkinoida koulunsa oppilaiden suunnittelemia tuotteita vain koulun nimellä. Tällainen anonyymisyyden ihanne perustui Gropiuksen kohdalla jo varhaisempaan, 1910-luvulla käytyyn keskusteluun Deutscher Werkbundin yhteydessä.[5] Hänen tarkoituksenaan oli markkinoinnilla saada Bauhaus-tuotteista kaupallisesti menestyviä ilman suunnittelijanimien korostumista. Artekissa omaksuttiin alusta pitäen sama toimintamalli. Sekään ei ole sattuma, että Artekin nimi noudatteli Bauhausin ideaalia taiteen ja tekniikan yhdistämisestä.

Alvar Aallon muutamat klassikoiksi nousseet Paimion parantolan? ja Viipurin kirjaston? kalusteet ovat myös omalta osaltaan hämärtäneet käsitystä Artek-liikeyrityksen arjen toimintatavoista. Uusien mallien kehittely oli tärkeää alusta asti. Tätä ei ole osattu arvostaa, vaan toiminnan tuloksia on tulkittu ainoastaan Alvar Aallon tekemien suunnitelmien sovellutuksina tai variaatioina.[6] Tämä ajattelumalli on vaikuttanut erityisesti Aino Marsio-Aallon suunnittelemien Artek-huonekalujen tunnistamiseen ja tunnustamiseen. Tulkinta osoittaa mielestäni sen vaikeuden, mikä aina sisältyy kahden taiteilijan yhteisen työskentelyn identifiointiin. Toisaalta se myös kertoo siitä, kuinka vähän kiinnostusta on kohdistettu Artekin muuhun toimintaan ja niihin muihin tuotteisiin, joita se valmisti ja markkinoi.

Anonyymisyyden ideaalin ohessa useiden tutkimusten rajoittunut tutkimusaineiston hyödyntäminen on johtanut ehkä kohtuuttomastikin korostamaan Artekin ensimmäisen toimitusjohtajan Nils-Gustaf Hahlin roolia. Hahlin ja hänen tukijansa Maire Gullichsenin välistä kirjeenvaihtoa on säilynyt runsaasti, ja ainakin osa siitä on ollut tutkijoiden käytettävissä jo vuosia. Kirjeitä lukemalla on ollut suhteellisen helppoa nivoa yhteen tarina Artekin taustasta. Se millainen kanava nämä kirjeet ovat Hahlille olleet, on sen sijaan saanut hyvin vähän kriittistä pohdintaa. Pekka Suhonen on lähes ainoana vaivautunut varoittamaan niiden ylitulkinnasta jo vuonna 1985 ilmestyneessä kirjassaan Artekista.[7] Kirjeitä voidaan pitää huomattavasti helpommin lähestyttävänä kokonaisuutena kuin Aino Marsio-Aallon matkapäiväkirjaa, jossa ideat ja piirustukset risteilevät erilaisten tavaratuottajien nimien ja osoitteiden välissä. Väittäisin kuitenkin, että juuri matkapäiväkirjan aineisto paljastaa sitä konkreettista tuntemusta, jonka Aallot olivat tuohon mennessä hankkineet eurooppalaisen modernistisen muotoilun tilanteesta, toisin kuin Hahl. Matkapäiväkirjan lukija kuitenkin tarvitsee ennakkotietoja ja ymmärrystä tuosta kentästä voidakseen arvioida ja seurata sen kertomusta. Matkapäiväkirjat käsitetään yleensä matkojen aikana tehdyiksi sisältäen paikan päällä koettujen, nähtyjen tai muuten tärkeinä pidettyjen tapahtumien tai kohtaamisten kirjauksia.[8] Näin on myös Aino Marsio-Aallon matkapäiväkirjan laita. On kuitenkin hyvä ymmärtää mitä tämä matkapäiväkirja ei ollut Aino Marsio-Aallolle. Se ei sisällä henkilökohtaiseen elämään liittyviä mietteitä tai tapahtumien valotusta tavanomaisten päiväkirjojen tapaan. Hän ei pura sen sivuilla subjektiivisia ajatuksiaan itsestään tai suhteestaan muihin. Se on siis matkan aikana kirjattu, ammatillisiin asioihin paneutuva muistiinpanoväline. Hän on tallentanut sen sivuille mielenkiintoa herättäneitä yksityiskohtia, tai piirroksia esineistä, joiden rakenne kiinnitti huomiota. Lisäksi matkapäiväkirjassa on useita tavaratoimittajien kontaktitietoja ja muistiinpanoja jo tehdyistä tilauksista.[9]

Tämä matkapäiväkirja on ollut mukana useilla Aaltojen yhdessä tekemillä matkoilla vuodesta 1931 lähtien. Alvar Aallon tiedetään olleen innostunut lentämisestä,[10] ja lentokoneiden sisustaminenkin kuului niihin yksityiskohtiin, joista Aino Marsio-Aalto oli kiinnostunut. Matkapäiväkirja kertoo Aaltojen matkoista ensin Tukholman kautta Malmöhön, ja sieltä Amsterdamiin ja Pariisiin. Seuraava matka, josta on merkintöjä, oli vuoden 1933 matka Lontooseen. Eniten merkintöjä on vuoden 1935 matkasta. Aino Marsio-Aalto oli saanut stipendin tätä matkaa varten tutustuakseen Keski-Euroopan taideteollisuuden huonekalu-, lasi- ja tekstiilituotteisiin. Matka suuntautui Hollantiin, Belgiaan, Ranskaan ja Sveitsiin.[11] Matkapäiväkirjan lopulla käsitellään vielä vuoden 1936 matkaa Milanon triennaaliin. Kirjan viimeiset sivut eivät sen sijaan kerro enää matkoista, vaan Artekin myymälän perustamisesta ja sen sisustamiseen liittyvistä toimenpiteistä, joiden yhteydessä voi mielestäni nähdä edeltävien vuosien matkojen hyödyn.

Pohdittaessa päiväkirjan sivuilla toistuvia tietoja Aaltojen kansainvälisistä kontakteista on välttämätöntä todeta, että Alvar Aallon kirjearkisto on antoisampi lähde kertomaan useiden tärkeiden kontaktien syntymisestä.[12] Mutta matkapäiväkirja antaa täydentävää ja toisaalta konkreettisempaa tietoa kiinnostuksen kohteista, jotka eivät liity esimerkiksi Alvar Aallon meneillään oleviin rakennus- ja suunnitteluhankkeisiin. Matkapäiväkirjan tärkeiksi henkilökontakteiksi nousevat arkkitehti Sven Markelius Ruotsissa, Sigfried ja Carola Giedion sekä Walter Moser Sveitsissä ja Christian Zervos Ranskassa. Liikeyritykset, joiden uusimmista tuotteista on muistiinpanoja ja jopa tilauksia, olivat Metz & Co Amsterdamissa, Stylclair, Printemps ja Galeries Lafayette Pariisissa ja aivan erityisesti Giedionin ja Moserin omistama Wohnbedarf Zürichissä.

Aino Marsio-Aalto vaikuttaa olleen nimenomaisesti kiinnostunut huonekaluista ja niiden teknisistä ominaisuuksista ja lisäksi erilaisista tekstiileistä. Näihin kuuluivat pohjoisafrikkalaiset matot ja matot ylipäätään, erilaiset eksoottisempia materiaaleja yhdistävät tekstiilit, ja kaikki uudenlaiset keinokuitukankaat. Mainittuihin suunnittelijoihin kuuluivat Gerrit Rietveldt, Sonia Delaunay ja Victor Bourgeois, jotka olivat tehneet suunnitelmia Metz & Co:lle. Pariisissa puolestaan huomioitiin Paule Marrot ja Le Corbusier. Sveitsissä Giedionien kodin sisutuksesta on merkintä seinällä olleesta Hans Arpin puureliefistä. Zürichissä sijainneen Wohnebedarfin välityksellä tulivat esiin niin Marcel Breuer kuin Bauhausin opettajana toiminut Otti Berger, jonka kangaspatentit kiinnostivat ja Bergerin ateljeen[13] osoite Berliinissä on kirjoitettu muistiin. Milanossa myös arkkitehti Gio Pontista on tehty muistiinpanot.

Mielestäni matkapäiväkirja tarjoaa lukijalleen erityisen mielenkiintoista antia yksityiskohdista, jotka auttavat ymmärtämään Aino Marsio-Aallon ajatusten virtaa ja tapaa työskennellä. Hän oli omalla tavallaan systemaattinen, vaikka se ei tarkoittanut systemaattista päivämäärien kirjaamista. Tämä systematiikka näkyy erilaisten teknisten ja materiaaliteknisten yksityiskohtien oivaltavana huomioimisena.

Vuoden 1931 matka painottui tutustumiseen yhteen Euroopan vanhimmista tavarataloista, amsterdamilaiseen Metz & Co:iin. Tämä vuonna 1740 perustettu tavaratalo oli 1930-luvulla edelleen kiinnostava kohde arkkitehdeille ja sisustussuunnittelijoille. Gerrit T. Rietveldt oli juuri tuolloin suunnitellut tavarataloon uuden kupolirakennelman, minkä lisäksi hänen huonekalumallejaan oli siellä myynnissä. Tavaratalo markkinoi myös Sonia Delaunayn suunnittelemia tuotteita ja Aalto-kalusteita.[14] Tavaratalon laaja tekstiiliosasto oli todennäköisesti suomalaiselle ammattilaiselle elämys, päiväkirjassa sitä kuvaillaan ”erinomaiseksi”. Delaunayn kankaiden lisäksi myynnissä oli esimerkiksi algerialaisia villakankaita ja marokkolaisia mattoja. Mielestäni ei ole vahinko, että 1930-luvun alkupuolen valokuvissa Aino Marsio-Aalto esiintyy hyvinkin Delaunayn suunnitelmia muistuttavassa päällystakissa.[15] [Kuva 1] Nykyaikaisen tavaratalon palveluksiin kuului lisäksi kampaamopalvelut, joita luonnollisesti suomalaisenkin naismatkaajan oli kokeiltava. Aaltojen tuolloisesta huonekalujen tutkimisesta voidaan pitää esimerkkinä Gerrit Rietveldtin lautahuonekaluja, jotka selvästi inspiroivat myöhemmin useita Artekin puutarhahuonekalumalleja. Vuoden 1933 matka Lontooseen oli myös Aino Marsio-Aallolle tärkeä, vaikka matkapäiväkirjassa on vain muutama kommentti tästä. The Exhibition of Finnish Furniture -näyttely Fortnum & Mason -tavaratalossa ei esitellyt pelkästään Alvar Aallon huonekaluja, vaan myös hänen vaimonsa suunnittelemia lastenkalusteita, mattoja ja lasiesineitä. Näyttelyn järjestäjänä toiminut Philip Morton Shand oli nimenomaisesti korostanut näyttelyn tarvitsevan tällaisia inhimillistäviä yksityiskohtia.[16]

Vuoden 1935 pitkän opintomatkan varsinainen suuri elämys Aalloille vaikuttaa olleen Brysselin maailmannäyttely, joka oli avattu huhtikuussa ja päättyi saman vuoden marraskuussa. Maailmanäyttelyssä oli kaikkiaan 30 maata edustettuna, ja näyttelyalueelle oli rakennettu 450 näyttelypalatsia tai paviljonkia. Puolen vuoden aikana näyttelyssä kävi yli 20 miljoonaa vierailijaa. Yksi sen pääteemoista, kolonisaatio, mitä ilmeisimmin kiinnosti kävijöitä.[17] Kolonisaatio-teemaa painotettiin, koska Belgia samalla juhli 50-vuotista Kongon vapaatasavallan olemassaoloa. [Kuva 2] Aallot vierailivat Brysselin maailmannäyttelyssä menomatkallaan etelään kesäkuun alussa. Heidän kannaltaan Brysselin näyttely oli yllättävänkin tärkeä, sillä Aalto-kalusteita oli Suomen paviljongin ohella vielä runsaammin esillä Sigfried Giedionin omistaman Wohnbedarfin kalustamassa Sveitsin paviljongissa. Aino Marsio-Aaltoa kuitenkin kiinnosti Kongon näyttelyosio, missä esiteltiin eksoottisia puulajeja. Puulajit vaikuttavat olleen mielenkiintoisia siitä syystä, että belgialainen modernistiarkkitehti Victor Bourgeois oli niitä käyttänyt, ja toisaalta koska osa näistä puulajeista soveltui huonekaluteollisuuden käyttöön. Maailmannäyttelyn paviljonkien näyttelytekniikka toimi myös tärkeänä inspiraation antajana. Tšekkoslovakian paviljonki, jonka arkkitehti Antonin Heythum oli suunnitellut, esitteli maataan takaa valaistuilla valokuvasuurennoksilla. Aallot käyttivät myöhemmin omissa suunnitelmissaan tällaisia valokuvasuurennoksia runsaasti sekä Artekin myymälässä että maailmannäyttelyjen paviljongeissa. Valokuvasuurennosten käyttö mainoksena oli myös Wohnbedarfin myymälän yksi uutuuksista[19] ja Aino-Marsio Aalto paneutui muutenkin matkan aikana näyteikkunoiden sisustamiseen.

Vuoden 1935 opintomatkan seuraava kohde oli Pariisi, ja siellä erityisesti loisteliaan Printemps-tavaratalon suuri lasiosasto. Taidelasin sijasta Aino Marsio-Aaltoa kiinnostivat erityisesti teollisesti tuotetut puristelasisarjat. Hän piirsi luonnoksia niistä todeten joidenkin olevan lähellä hänen omia Bölgeblick-lasejaan. On aika oireellista, että hänen seuraava puristelasimallistonsa vuonna 1936 noudatti samaa suoralinjaisuutta, mitä hän oli nähnyt Pariisissa.[20] Tarkkoja muistiinpanoja oli myös niin kutsutusta Jena-lasista. Tämä kuumuutta kestävä, erityisesti kemian teollisuuteen kehitelty lasi noudatti puhtailla muodoillaan ja kestävyydellään niitä ideaaleja, mihin modernistisuunnittelijat käyttölaseissa pyrkivät.

Pariisissa Christian Zervosin lehden, Cahier d’Art, toimituksen naapurissa Rue du Dragonilla, sijaitsi Aaltojen omia ihanteita lähelle tuleva Stylclair-sisustusliike. Se myi Aalto-kalusteita, mutta myös Marcel Breuerin ja Le Corbusier’n alumiinihuonekaluja ja lyonilaisia kankaita. Liikkeen lyonilaista niin kutsuttua seeprakangasta tilattiin Suomeen jo 1935, ja se muodostui varsin suosituksi Aalto-tuolien päällysteeksi. Stylclair tarjosi myös suoran esikuvan Artekille siitä, miten sisustusliikkeen yhteyteen voitiin yhdistää modernistista taidetta esittelevä taidesalonki. Ranskalaisen liikkeen monipuolisesta valikoimasta ja Marsio-Aallon tarkasta yksityiskohtiin kiinnittyvästä silmästä kertoo esimerkiksi pöytä, jonka pöytälevynä toimi juurista punottu tarjoilulevy. Kyseinen pöytä tilattiin Suomeen ja sijoitettiin myöhemmin Artekin sisustaman Villa Mairean talvipuutarhaan. Vuoden 1935 opintomatkan ehdottomasti tärkein kohde oli Zürichissä sijainnut Wohnbedarf-sisustusliike. Marsio-Aalto ilmoitti sveitsiläisen ”sisustusteollisuuden ja asuntotarviketeollisuuden” olevan muutenkin itseään kaikkein lähimpänä.[21] Myös Aaltojen arkkitehtiystävien kodit olivat tarkan huomion kohteena. Saavuttuaan kaupunkiin kesäkuun lopulla Wohnbedarfin tuolloin varsin uusi liikehuoneisto Talstrassella kuvailtiin matkapäiväkirjaan sanoin ja piirroksin. Näyteikkunoihin kiinnitettiin täälläkin huomiota ja liikkeen myynnissä olleita esineitä ja ratkaisuja tarkasteltiin intensiivisesti. Marsio-Aaltoa kiinnostivat erilaiset ja eri materiaaleista valmistetut matot persialaisista kiinalaisiin. Otti Bergerin kehittelemä patentoitu keinokuitukangas herätti Marsio-Aallossa heti mielenkiintoa, samoin kuin muutkin sellofaanista tai muista keinokuiduista kudotut kankaat.

Patentit ylipäätään olivat ajankohtaisia, koska niihin liittyi tuolloin Euroopassa kiihkeä keskustelu ja kiistely. Esimerkiksi Bauhaus-koulun suunnittelijoista Marcel Breuer ja Otti Berger patentoivat tuotteitaan omiin nimiinsä.[22] Aalto-kalusteiden rakenteiden patentointi oli Aalloille 1930-luvun lamavuosina ollut taloudellisesti erityisen merkittävä seikka. Alvar Aalto oli hakenut patentointia jo metallijalkaisen tuolinsa pinottavuudelle vuonna 1932. Joustavan Paimio-tuolin teknisten ratkaisujen patentti haettiin vuonna 1934, ja jo vuotta aiemmin oli haettu Isossa-Britanniassa patentti tuolin jalan taivutukseen.[23] Näillä oikeudellisilla toimenpiteillä oli merkitystä, koska Aalto-kalusteisiin liittyville patenteille haluttiin kansainvälisesti mahdollisimman laaja suoja. Wohnbedarfilla oli myös oma patentti, joka koski tuolien irtopäällisten erityistä kiinnitysmekanismia, sitä Marsio-Aalto selitti matkapäiväkirjassaan sekä kirjallisesti että piirroksin. Otti Bergeristä poiketen Aino Marsio-Aalto ei kuitenkaan hakenut omille kangasmalleilleen patenttisuojaa.

Sigfried Giedion tilasi Aaltojen vierailun aikana useita erimallisia ja eri puulajeista tehtyjä Aalto-tuoleja. Juuri valmistumassa olleet Marcel Breuerin sekä Alfred ja Emil Rothin suunnittelemat ja Giedionien omistamat asuinrakennukset Doldertalissa olivat yksi mahdollinen sijoituspaikka näille tuoleille. Giedion järjesti yhteen valmistuneeseen huoneistoon modernistisen malliasunnon sisustuksen Aallon, Breuerin, Rothin ja Giedionin itsensä suunnittelemin kalustein.[24] Zürichissä ollessaan Aallot yöpyivät usein Giedionien Doldertalin jugend-huvilassa. Suomalaisiin teki ilmeisen vaikutuksen isäntäväen runsas salaattitarjonta, koska Aino Marsio-Aalto piirsi koko salaattitarjottimen sisältöineen muistiin. He myös vierailivat Werner Moserin omassa asuintalossa Zürichissä, jonka ruokasalin tarjoilukaapin järjestely kahteen eri huoneeseen avautuvine laatikoineen löysi sitten vastineensa tulevassa Aaltojen Munkkiniemen kodissa. Aino Marsio-Aallon tiedetään olleen kiinnostunut kasveista ja erityisesti huonekasveista. Moserien pergolassa kasvanut köynnöskasvi (Polygonum)[25] ihastutti häntä, ja myös Aaltojen Munkkiniemen koti sai valmistuttuaan etuoven viereen piippuköynnöskasvin (Aristolochia macrophylla), talon pihan puolelle tuli sinnekin köynnöskasveja. Aaltojen Sveitsissä oleiluun liittyi lyhyt lomailu Etelä-Sveitsin italiankielisissä Lago di Maggioren lomakaupungeissa Luganossa, Locarnossa ja Asconassa. Alue oli kiinnostava yhdistelmä vanhoja perinteisiä Tessinin kantonin maalaistaloja ”riippuvine” ulkoportaineen ja erityisesti saksalaisten arkkitehtien modernistisia huviloita. Nämä seudut olivat jo 1920-luvulla muodostuneet monien Bauhaus-opettajien, kuten László Moholy-Nagyn lomakohteeksi.[26] Aallot kuitenkin palasivat lomaltaan jo muutamien päivien jälkeen Zürichiin, koska kesäkuun lopussa on päiväkirjaan merkitty käynti Kunstgewerbemuseumin indonesialaisten tekstiilien näyttelyssä.[27] [Kuva 4] Aino Marsio-Aalto oli ilmeisen innostunut tästä näyttelystä. Matkapäiväkirjassa on paljon merkintöjä jaavalaisesta plangi-värjäystekniikasta ja erilaisista niinestä ja lehdistä valmistetuista esineistä, kuten palmunlehtilaatikoista ja palmunlehdistä punotuista erivärisistä matoista.

Aaltojen paluumatka takaisin Suomeen kulki Pariisin kautta, jonne he saapuivat heinäkuun alkupäivinä. Vaikuttaa siltä, että Giedionit olivat neuvoneet Aaltoja, miten löytää erikoisliikkeitä Pariisista. Matkapäiväkirjaan on jopa piirretty karttakuva niin kutsuttuja safarituoleja myyvän nahkaliikkeen sijainnista. Tällä Pariisin vierailulla Aaltojen pääasiallinen mielenkiinto kohdistui muutamia vuosia aiemmin valmistuneeseen Le Corbusier’n ja Pierre Jeanneret’n sveitsiläisten opiskelijoiden paviljonkiin Cité Universitairessa.[28] [Kuva 5]

Aino Marsio-Aalto teki muistiinpanoja Fondation Suisse -rakennuksen yksityiskohdista ja eri huonetiloista. Materiaalihuomioihin kuului muun muassa lattialaatoituksen väritys ja kalusteiden päällysmateriaalit. Asuntolan hallin tilaa hallitsi kolmimetrinen marmorilaatasta tehty ruokapöytä. Safari- ja wieniläistuoleja oli sijoitettu pikkupöytien ympärille ryhmiksi, ja hallin keskusmuuria hallitsi lattiasta kattoon ulottuva valokuvasuurennoskokonaisuus. Aallot olivat ilmeisesti ottaneet selvää, minkälaista vuokraa opiskelijat joutuivat maksamaan, koska ylioppilaan huoneen pohjapiirroksen yhteyteen oli kirjoitettu 80 frangia kuukaudessa ”avec petit déjeuner”. Erityisen paljon huomiota sai kattoterassilla sijainnut pieni asunto, jossa oli auringonottohuone eli ”solarium” sekä työ-, voimistelu- ja makuuhuone. Asunnon pohjakaavan lisäksi päiväkirjamerkintöihin sisältyivät huomiot punertavasta tiilestä tehdystä lattiasta, voimisteluhuoneen valkoisesta linoleumilattiasta ja mustasta kiviseinästä ja kivisestä pöytälevystä. Voimisteluhuonetta koristi Legér’n maalaus ja samalla vielä todettiin seinien alaosan olevan ruostumatonta terästä. Aaltoja kiinnosti yhtä paljon ruumiinkulttuuri kuin Le Corbusier’tä, siksi myös solariumin soututeline tuli huomioitua. Työhuoneen seinien materiaali oli vaaleaa vaneria, jonka Marsio-Aalto arveli olevan koivua. Makuuhuonetta hän piti ”verrattain sovinnaisena”, sen sisustukseen kuuluivat sänky, pöytä ja tuoli ja ilmeisesti jonkinlainen kaappi. Ne eivät niinkään kiinnostaneet, mutta sängyn rakenteen todettiin olevan vain laatta, jonka päällä oli patja. Makuuhuoneen lattialla puolestaan oli punainen ”ryijy” eli todennäköisesti jonkinlainen karvalankamatto. Nämä olivat vuoden 1935 matkan viimeisiä huomioita ennen kotiintuloa.

Seuraavan vuoden toukokuun lopussa Aino Marsio-Aalto teki muistiinpanoja Milanon triennaalista. Suomen osallistuminen tähän triennaaliin oli poliittisesti hieman hankala asia. Kansainliiton jäsenenä myös Suomi osallistui Italian vastaisiin pakotteisiin, jotka johtuivat maan hyökkäyksestä Abessiniaan vuonna 1935. Fasistisjohtoinen Italia kuitenkin järjesti lukuisia kollektiivisia tapahtumia palvelemaan omaa propagandaansa. Roomassa ja muualla Italiassa säännöllisesti järjestettyjen biennaalien ja triennaalien tarkoitus oli esittää maa kulttuurin kehtona, ja niiden avulla onnistuttiin houkuttelemaan maahan ulkomaisia kulttuuripersoonallisuuksia.[29] Suomen osallistuminen ratkesi erikoisella tavalla. Aalto-kalusteiden esittely Milanossa vuonna 1936 johtui suurelta osin Suomen Italian pääkonsulin Allan Hjeltin tarjouksesta. Hänen liikeyrityksensä Italo-Finlandese oli valmis kustantamaan osan kuluista. Hjelt näki tässä mahdollisuuden parantaa ulkomaanvientiä pakotteista huolimatta.[30] Aino Marsio-Aalto suunnitteli Alvar Aallon ja Artekin esineiden näytteillepanon, Artekin toimitusjohtaja Nils-Gustaf Hahl puolestaan huolehti käytännön järjestelyistä Milanossa.[31] Aino Marsio-Aallon kannalta osallistuminen oli merkittävä, sillä hänelle myönnettiin kultamitalit niin näyttelysuunnittelusta kuin Bölgeblick-puristelasisarjasta.[32]

Mitä Marsio-Aallon päiväkirja kertoo Milanon näyttelykokonaisuudesta vuonna 1936? Ensimmäiseksi vaikutuksen teki taideakatemian oppilaiden laatima päähallin näyttely italialaisista keksinnöistä, joita oli linnoituslaitteista viuluun ja nuotistoon. Luonnollisesti Marsio-Aalto innostui Sveitsin osastosta pitäen sitä kaiken kaikkiaan hyvänä. Italialaista muotoilua hän seurasi tarkasti ja kirjoitti muistiin perustiedot muun muassa arkkitehti Gio Pontista. Matkapäiväkirja sisältää kustannuserittelyt Artekin näyttelyyn lähettämistä kalusteista, tarvittavista valokuvista ja laseista. Kuten aiemminkin, matkapäiväkirjaan kirjattiin huomioita maan ruokakulttuurista. Tällä kertaa milanolaisen ravintolan tuorepastan valmistus kiinnosti, samoin ravintolasaliin sijoitetut kala-altaat. Triennaalissa esillä ollut Muranon lasinäyttelyn näyttelyarkkitehtuuri ja lasiset kattokruunut sekä Paolo Veninin lasiesineet saivat myös paljon huomiota.

”Mielenkiintoisinta koko Triennalissa” Marsio-Aallon mukaan oli kuitenkin yhden suuren porrashallin seinien päällysmateriaali. Hän kertoi italialaisten keksineen maidosta tehdyn keinotekoisen tekstiilimateriaalin sniafioccon, jolla seinät oli päällystetty. Hän piti materiaalia miellyttävänä ja kauniina. Lanitalina nykyään tunnettu materiaali valmistetaan maitoproteiinin kaseiinista. 1930-luvulla kehitetty kuitu sekoitettuna villaan oli varsin edullinen tekstiilimateriaali. Marsio-Aallon matkapäiväkirjan merkinnät osoittavat hänen olleen jo aiemmin kiinnostunut synteettisistä materiaaleista, hänen tietonsa tämän synteettisen villan ominaisuuksista paljastavat, että hän on keskustellut asiasta tarkemmin jonkun asiantuntijan kanssa. Keskustelusta ei ole mainintoja, mutta todennäköisintä on, että hän sai tietoja Allan Hjeltiltä, joka oli koulutukseltaan tekstiilialan kemisti.[33]

Kuten jo alussa todettiin, matkapäiväkirjan viimeisimmät sivut päättyvät merkintöihin, jotka tehtiin todennäköisesti vuoden 1935 lopulla. Tuolloin Artek-myymälää varten oli saatu vuokrattua liikehuoneisto Fabianinkatu 31:stä, Helsingin ydinkeskustasta.[34] Aino Marsio-Aallon tapana oli myöhemminkin kirjoittaa muistiin ne tehtävät ja asiat, joita piti lähitulevaisuudessa hoitaa. Niinpä päiväkirjan sivuille on listattu Artekia koskevat ensimmäiset toimenpiteet: perustavan kokouksen koollekutsuminen, liikehuoneiston vuokraaminen, liikeyrityksen nimestä päättäminen ja sen rekisteröinti, myymälän kaluston tilaaminen ja myytävien mallien hankinta, henkilökunnan hankkiminen, erityisesti myyjän ja kirjanpitäjän.

Aino Marsio-Aalto suunnitteli myös tarkoin tämän ensimmäisen myymälän sisustuksen. [Kuva 6] Tämän lisäksi hän listasi näyteikkunalle ja näkyviin tarkoitetut tuotteet: seepra-kankaalla päällystetty Aalto-tuoli, teepöytä, ruokapöytä ja ruokasalin topatut tuolit, japanilaisia esineitä, lamppuja, tinaesineitä, puulautasia, lasiryhmiä, kangasryhmiä, olkiesineitä. Lisäksi myymälään tuli niin kutsuttu jokamiehen kirjoituspöytä ja pieni kirjahylly. Ranskasta oli tilattu puusäleinen väliverho. Samoin ulkomailta oli hankittu villamattoja ja puuvillakankaita sekä Wohnbedarfin öljysilkistä valmistettua ”draperiaa” ja japanilaisia huonekalukankaita. Avajaiskokoonpanoon oli hankittu myös korituoleja ja muita Aalto-kalusteita, joista Aalto-sohvasta ja niin kutsutusta tankkituolista on mainita erikseen. Näiden lisäksi esillä oli vuoden 1935 matkalta hankittu Marcel Breuerin lepotuoli. Varhaisista valokuvista päätelleen myymälän sisustus noudatti hyvinkin pitkälle Marsio-Aallon suunnitelmaa, joskin Aalto-kalusteiden määrä oli luonnollisesti suurempi kuin listassa erikseen mainitut. Valokuvasuurennokset ja seinän peittäminen kankaalla ja rimoilla olivat yksityiskohtia, joiden esikuvat löytyivät Wohnbedarfin uudesta myymälästä Zürichissä. Aino Marsio-Aallolle aina tärkeät huonekasvit näkyvät nekin valokuvissa, vaikka niitä ei mainitakaan suunnitelmassa. Muistilista sisältää myös Aaltojen lasiesineiden sekä muiden suunnittelijoiden puhallettujen lasiesineiden, ruokalautasten, maljojen ja kannujen hankintasuunnitelmat. Matot kuuluivat niin myymälän sisustukseen kuin tuotevalikoimaan. Niistä ehkä mielenkiintoisimmat olivat Wohnbedarfista tilatut marokkolaiset matot, joiden esittely suurelle yleisölle tapahtui Artekin ensimmäisessä näyttelyssä lokakuussa 1936. Aino Marsio-Aallon matkapäiväkirja, jonka kiireisiä merkintöjä ja piirroksia olen useamman vuoden aikana käynyt läpi yrittäen muodostaa jonkinlaista kokonaiskäsitystä, on sittenkin tarjonnut rikkaamman lähdeaineiston kuin alussa osasin aavistaa. Aino Marsio-Aallon suunnittelijana on tätä kautta valottunut monipuolisesti. Viimevuosien aikana on onneksi ilmestynyt runsaasti uutta tutkimusta niin Bauhausista kuin sveitsiläisestä modernismista, jotka omalta osaltaan ovat auttaneet luomaan uutta kontekstia 1930-luvun alun tilanteeseen myös Aaltojen osalta.

Artek-yhtymän liikehuoneiston avaaminen alkuvuonna 1936 merkitsi Aalto-kalusteiden markkinoinnin ja myynnin kannalta suurta parannusta. Esikuvia markkinoinnille ja mainonnalle antoivat Herbert Bayerin uudenlaiset typografiat Bauhaus-mainonnassa sekä Bayerin ja Max Billin tekemät Wohnbedarfin mainokset ja luettelot.[36] Matkapäiväkirja päästää lukijan lähelle niitä moninaisia impulsseja, joita Aallot ammensivat matkoiltaan. Ne ovat mielestäni liittävissä ajatuksiin, joita Euroopan johtavat modernistiarkkitehdit, -muotoilijat ja -taiteilijat kokivat esteettisesti, yhteiskunnallisesti ja taloudellisesti tärkeiksi.

Matkapäiväkirjan kautta avautuu myös selkeämpi kuva Artekin alkutilanteesta, joka tähän asti on tutkimuksissa nojannut vain Nils-Gustaf Hahlin paljon viitattuihin sanoihin: ”Otroligt mycket saker ha vi lyckats samla ihop under den korta tid vi levat och verkat som firma…”[37] Hahlin tarkoittamat ”tavarat” olivat muutakin kuin Aalto-kalusteita, ne olivat juuri niitä, joita hankittiin Aaltojen matkojen tuloksena, heidän modernistituttaviensa verkostojen kautta.

Aino Marsio-Aallon matkapäiväkirjaa voi pitää erityisen tärkeänä ja kiinnostavana lähteenä kertoessaan jotain uutta arkkitehtipariskunnan vähemmän tunnetusta osapuolesta. Se kuvaa hänen ammattiosaamisensa ja kiinnostuksensa laajuutta. Tämän lisäksi matkapäiväkirja todistaa hänen äärimmäisen olennaisesta roolistaan Artek-liikeyrityksen alkuvuosien ohjelman suunnittelussa ja toteuttamisessa. Se kertoo myös hänen osuudestaan liikeyrityksen ideologisen sisällön muodostamisessa ja muokkaamisessa. Siksi matkapäiväkirjaa voidaan pitää tutkimuksellisesti harvinaisena dokumenttina, jossa Aino Marsio-Aallon oma ”ääni” kuuluu selkeästi.
Ruotsinkielinen naistenlehti Våra Kvinnor esitteli vuonna 1924 lukijoilleen uuden huonekalualan yrityksen, jonka tarkoituksena kerrottiin olevan ”edullisten, mutta silti aistikkaiden ja kestävien”, ”tyylikkäiden ja taiteellisesti toteutettujen” huonekalujen valmistus ja myynti.[1] Kyseinen yritys, Oy Huonekalutaide – Ab Möbelkonst, oli perustettu samana vuonna Helsinkiin Bomanin huonekaluliikkeen tytäryhtiöksi.[2] Boman tunnettiin arvohuonekaluistaan, se oli maan vanhin ja suurin huonekaluliike tehtaineen. Bomanin kotipaikka ja tehdas sijaitsivat Turussa, mutta sillä oli ollut jo 1800-luvun lopulta alkaen Helsingin keskustassa iso näyttelyhuoneisto.[3] Uusi yritys, Huonekalutaide, markkinoi siis edullisia kalusteita. Edullisuutta korosti myös yrityksen vuonna 1927 Ornamon vuosikirjassa julkaisema ilmoitus, jossa liikkeen päämääräksi ilmoitettiin niin edullisen lepotuolin valmistaminen, että ”jokaisella tämän maan kansalaisella on siihen varaa.”[4] Artikkelissani tarkastelen tätä yritystä suhteessa taideteollisuuden uudistumispyrkimyksiin 1920-luvulla. Huonekalutaide Oy on jäänyt aiemmalta tutkimukselta huomaamatta. Se ei ollut pitkäikäinen yritys, vaan lopetti toimintansa jo vuonna 1931.[5] Yritystä koskevia lähteitä olen toistaiseksi löytänyt vain vähän. Itse asiassa Bomanin ja Huonekalutaiteen välinen yhteys ilmeni sattumalta etsiessäni ensin mainittua yritystä koskevia mainintoja sekä tutkiessani kodinsisustuskeskustelua Suomen ruotsinkielisissä naistenlehdissä 1920-luvulla. Suomen ruotsinkielinen julkisuus ja ruotsinkielisten kuluttajien puhuttelu tuntuukin tässä yhteydessä merkitykselliseltä: Huonekalutaide Oy:stä kirjoitettiin muutaman kerran Våra Kvinnor[6] -lehden palstoilla, ja yritys mainosti kyseisen lehden lisäksi ainakin Astrassa, mutta ei esimerkiksi Kotiliedessä.[7]  Suhteessa taideteollisuusyhteisöön, ja erityisesti Koristetaiteilijoiden Liitto Ornamoon, on kiinnostavaa, että Huonekalutaiteella oli jo mainittu ilmoituksensa ensimmäisessä Ornamon vuosikirjassa (1927).[8]

Kuten emoyhtiö Boman, myös Huonekalutaide käytti aikanaan erittäin suositun ja uudenaikaisena pidetyn mainostoimisto Erwin, Wasey & Co:n[9] (vuodesta 1933 Erva-Latvala Oy) palveluja mainonnan suunnittelussa, ainakin vuonna 1929.[10] Mainostoimiston arkistossa on sekä suomen- että ruotsinkielisiä Huonekalutaiteen mainoksia, jotka näyttävät toteutuneilta mainosleikkeiltä, mutta joissa ei ole tietoa julkaisuyhteyksistä, ja ne saattavat olla oikovedoksiakin.[11] On mahdollista, että niitä on julkaistu sanomalehdissä. Tämän yhtäältä siis ruotsinkielisen naistenlehtijulkisuuden, toisaalta taideteollisuusyhteisölle ja todennäköisesti laajemmallekin yleisölle suunnatun mainosaineiston lisäksi käytössäni on ollut ennen vuoden 1927 loppua julkaistu yrityksen hinnasto sekä kaupparekisteristä löytyvät tiedot yrityksestä. Kyse on siis pääsääntöisesti julkisuuteen markkinointimielessä kerrotusta toiminnasta. Siitä mitä verstaalla tapahtui, ei tässä yhteydessä ole käytettävissäni lähteitä. Huonekalutaiteen perustaminen on tulkittavissa osaksi Bomanin pyrkimyksiä laajentaa asiakaskuntaansa ja siten ottaa huomioon myös ajankohtaisessa kansainvälisessä taideteollisuuskeskustelussa esiin nostettu asia. Alkuvuodesta 1922 Bomanin huonekalutehdas järjesti piirustuskilpailun ”suuremmassa määrässä valmistettaviksi aijottujen keskisäädyn arkipäivähuonekalujen aikaansaamiseksi”.[12] Mitä ilmeisimmin kilpailu oli saanut vaikutusta 1900-luvun alun taideteollisuuden uudistusliikkeestä, jonka keskeisenä tavoitteena oli taiteilijoiden suunnittelemien käyttöesineiden valmistus suuremmassa mittakaavassa, teollisesti. Kuten tunnettua Münchenissä vuonna 1907 perustetusta Deutscher Werkbundista muodostui teollisuuden merkitystä painottavan ajattelumallin kansainvälinen suunnannäyttäjä ja Pohjoismaissa taas keskeinen edistäjä 1910-luvun puolivälistä eteenpäin oli Svenska Slöjdföreningen. Gregor Paulssonin Vackrare vardagsvara (1919) levitti teollisesti valmistettujen, taiteilijoiden suunnittelemien arkitavaroiden idean laajasti luetuksi manifestiksi.[13]

Bomanin piirustuskilpailu suunnattiin Suomen lisäksi myös Ruotsin arkkitehdeille ja ”piirustajille”. Tämä ei ollut käsittääkseni tavallista Suomessa järjestetyille suunnittelukilpailuille.[14] On mahdollista, että yritys sai ylipäätään innoitusta kilpailuun Ruotsista, jossa muutamaa vuotta aikaisemmin maan suurimpiin yrityksiin kuulunut Ab Svenska Möbelfabrikerna ja Svenska Slöjdföreningen järjestivät yhteistyössä huonekalupiirustuskilpailun.[15] Bomanin kilpailun yhteyksiä arkkitehtien ja taideteollisuuden suuntaan edustivat tuomaristoon kuuluneet Eliel Saarinen, Carolus Lindberg ja Armas Lindgren, joka oli tuolloin Suomen Taideteollisuusyhdistyksen puheenjohtaja. Bomanin julistama kilpailu ei ollut tuloksiltaan menestyksekäs, mutta se oli osoitus siitä, että arvokkaitten huonekalujen valmistajana tunnetulla yrityksellä oli 1920-luvun alussa kiinnostusta myös edullisempien huonekalujen valmistukseen. Oy Huonekalutaide – Ab Möbelkonstin perustaminen kaksi vuotta myöhemmin tähtäsi samaan suuntaan.

Liikkeen toimitusjohtajaksi tuli Fritiof Boman, joka oli toiminut aikaisemmin Bomanin Turun tehtaan konttoripäällikkönä ja teknisenä johtajana, sekä sittemmin Pietarin toimipisteen johtajana.[16] Hän oli aikanaan opiskellut kaupallista alaa, mutta toimi myös huonekalusuunnittelijana – Carl-Johan Bomanin mukaan Fritiof oli nuorempana työskennellyt harjoittelijana ”piirustustoimistossa New Yorkissa”.[17] Fritiof Bomanin suunnittelemia huonekaluja nähtiin Kotitaide-lehden palstoilla 1900-luvun alussa, ja vuonna 1909 hänen suunnittelemansa arkihuoneen kalusto oli Suomen Taideteollisuusyhdistyksen arpajaisten päävoittona.[18] Våra Kvinnor -lehdessä Huonekalutaidetta esittelevän pienen uutisen yhteydessä todettiin alalla hyvin tunnetun johtajan nimen takaavan työn laadun. Bomanin nimeä korostettiin kursiivilla.[19] Lähteeni eivät kerro, kuka tai ketkä suunnittelivat Huonekalutaiteen kalusteet. Fritiof Boman kuoli pian yrityksen perustamisen jälkeen, ja uudeksi toimitusjohtajaksi tuli Paul Boman. Hän oli koulutukseltaan ekonomi ja toiminut mm. Bomanin Moskovan haaraliikkeen ja sittemmin Helsingin näyttelyhuoneiston johtajana. Myös Sigurd Boman, Nikolai Bomanin poika hänkin, tuli mukaan Huonekalutaiteen toimintaan. Seuraavana vuonna Våra Kvinnor -lehdessä kerrottiin Bomanin ja Huonekalutaiteen suhteesta tarkemmin. Otsikolla ”Den bästa möbelkonsten” varustettu teksti näyttää toimituksen tekemältä uutiselta, mutta sisällön perusteella se voisi hyvin olla myös Bomanin ja Huonekalutaiteen yhteinen ilmoitus.[21] Tekstissä todetaan, että

”Ingen möbelkonst i världen kan uppgå mot detta, att tillverka konstnärliga men billiga inredningsartiklar för hemmets behov. Man fordrar i vår tid, att linjen och proportionerna skola skapa harmoni över det bohag vilket man införlivar med sitt hem. Saknas den konstnärliga prägeln över möblerna, blir rummets inredning aldrig trivsam och inbjudande.”[22]

Tekstin mukaan sisustus ei voi olla viihtyisä ilman huonekaluja, joilla on ”taiteellinen leima”. Kauniiden ja ”mielenkiintoisten” sisustusten luominen oli ollut taideteollisuuden ja huonekalutaiteen yhteinen pyrkimys vuosien saatossa. Tekstissä kerrotaan, että juuri N. Boman on tullut tunnetuksi ”harvinaisen herkästä mittasuhteiden ymmärtämisestä, harmonisesta kokonaisuudesta ja linjasta” ja nyt Bomanin jalanjälkiä seuraa yritys, jonka jokaisessa yksityiskohdassa taiteellisesti toteutettuja, puhdaslinjaisia huonekaluja voivat hankkia nekin, joilla ”on pienempi pääsy tämän maailman hyviin asioihin”. Taiteellisista ansioistaan jo tunnetun N. Bomanin ”liittolainen”, Huonekalutaide Oy, tarjosi nyt mahdollisuuden edullisten ja tarkoituksenmukaisten, mutta yhtä kaikki Bomanin tapaan ”taiteellisesti toteutettujen” huonekalujen hankkimiseen. Vaikuttaisi siltä, että aluksi Huonekalutaiteella oli monipuolinen valikoima kalusteita myynnissä. Ensimmäisissä mainoksissaan yritys kertoi paitsi myyvänsä varastossa olevia huonekaluja ja kankaita myös toteuttavansa sisustuksia pankkeihin ja hotelleihin.[24] Tämän tutkimuksen käytössä on vain vähän lähteitä, jotka kertoisivat Huonekalutaide Oy:n kalusteiden ulkonäöstä tai tyylistä, mutta lähteiden perusteella suosittiin tyylikalustoja. Vuonna 1926 Våra Kvinnorin toimittaja pistäytyi Huonekalutaiteen liikkeeseen[25] ”kodikkuutta loistavan” näyteikkunan houkuttelemana. ”Vi se en smakfull salongsinteriör i mörk mahogny och biedermeierstil mot fonden av ett karmosinrött draperi.”[26] Artikkelin kuvituksena oli puolestaan rokokootyylinen istuinryhmäkalusto.

Huonekalutaiteen mainosten ja painetun hinnaston perusteella näyttää siltä, että melko nopeasti yritys erikoistui pehmustettuihin huonekaluihin, erityisesti noja- ja lepotuoleihin. Viimeistään ennen vuoden 1927 loppupuolta julkaistussa hinnastossa yrityksen kerrotaan olevan ”kangas- ja nahkahuonekalujen erikoisliike”, ja hinnastossa esitellyt tuotteet ovat nojatuoleja tai sohvia.[27] Huomio kiinnittyy siihen, että näitä tarjottiin nimenomaan ”säästäville” ja ”vähempivaraisille” kuluttajille. Ornamon vuosikirjassa vuonna 1927 yritys tarjosi ”Lepotuoleja jokaiselle!” ja kertoi tavoitteekseen valmistaa kestävä, tarkoituksenmukainen ja halpa lepotuoli, johon jokaisella kansalaisella on varaa:

    Talven pimeät illat tarjoavat miellyttävää lepoa takkavalkean ääressä hyvän kirjan seurassa. – – Silloin on pehmeä lepotuoli välttämätön. Valitettavasti sellaisen hankkiminen on vähempivaraisille ollut vaikeata. Mutta puute on nyt poistettu! Loistavalla tavalla! Oy. Huonekalutaide, Bulevardink. 6:ssa, Helsingissä, on tehnyt jokaiselle mahdolliseksi hankkia itselleen kestävä, pehmyt ja halpa lepotuoli. – – Toiminimemme päämääränä on valmistaa niin kestävä, tarkoituksenmukainen ja halpa lepotuoli, että jokaisella tämän maan kansalaisella on varaa hankkia sellainen itselleen ja oman mukavuutensa vuoksi hankkiikin sen kernaasti.[28]

Olivatko Huonekalutaiteen huonekalut – nojatuolit ja lepotuolit – sitten edullisia? Ja kenen varallisuuteen nähden? Vuonna 1926 Våra Kvinnorin palstoilla nimimerkki Madame Chic. kiinnitti huomiotaan liikkeessä näkemäänsä ”käsittämättömän” edulliseen 750 markan[29] hintaiseen nojatuoliin. Kirjoittaja epäilikin ensin istuimen olevan kova ja epämukava, mutta kokeiltuaan tuolia hän totesi sen miellyttäväksi: ”Men – se på! Den är ju ljuvligt behaglig att sträcka sig uti!”[30] Muitakin Huonekalutaiteen myymien lepo- tai nojatuolien hintatietoja on tiedossa, ja niiden hintatasoa voidaan verrata suhteessa muiden valmistajien vastaavanlaisiin tuotteisiin ja (oletettujen) asiakkaiden tuloihin. Ornamon vuosikirjassa julkaistun mainoksen (1927) lepotuolin hinta oli vain 580 markkaa, ja samoihin aikoihin julkaistun yrityksen hinnaston esittelemien nojatuolien hinnat olivat kangaspäällysteisinä 650–3500 mk ja nahkaisena vastaavasti 975–3850 mk.[31] Samana vuonna kilpaileva yritys Stockmann mainosti pehmustettuja nojatuoleja hintahaarukalla 850–3800 mk.[32] Verrattavaksi voidaan ottaa myös Alvar ja Aino Aallon makuuhuoneenkaluston nojatuoli vuoden 1929 Taideteollisuusnäyttelystä. Näyttelystä Kotilieteen kirjoittanut arkkitehti Salme Setälä piti 610 mk:n[33] hintaista nojatuolia ”jokaisen ulottuvilla” olevana.[34] Sekä Våra Kvinnor että Kotiliesi olivat keskiluokkaisia (vaikkakin erilaisia) naistenlehtiä, ja ”jokainen” tai ”edullinen” ovat näissä yhteyksissä suhteellisia sanoja. Vuonna 1927 kansakoulunopettajien vuosipalkka Helsingissä oli 34 800 mk (10 vuoden palvelusajan jälkeen 43 800 mk).[35] Metalliteollisuuden miestyöntekijän keskituntiansio puolestaan oli 5 markkaa 99 penniä.[36] Huonekalutaiteen 580 markan lepotuoli vaati siis peruspalkkaiselta kansakoulunopettajalta reilusti alle viikon palkan ja metallityömieheltä 97 tunnin palkan. Joka tapauksessa lepotuolin kaltaisen sosiaalisesti ja kulttuurisesti merkityksellisen huonekalun hankinta ei lopulta ole edullisuudessaan tai kalleudessaankaan pelkästään rahakysymys, sillä sellaisen hankintaan on haluttaessa voitu myös sinnikkäästi säästää. Miten Huonekalutaide Oy:n lepotuolien edullisiin hintoihin sitten käytännössä päästiin? Sekä Våra Kvinnor -lehden jutussa (1926) että edellä siteeratussa Ornamon vuosikirjassa julkaistussa mainoksessa (1927) edullista hintaa pidettiin ”ihmeenä”, jonka uudenaikaiset valmistusmenetelmät tekivät mahdolliseksi.  Våra Kvinnorin Madame Chic. haastatteli liikkeessä tapaamaansa johtaja Sigurd Bomania, jonka sanojen voi tulkita viittaavan rationalisointioppeihin:

    På vår undrande fråga, huru en så fin stol kan göras till detta löjligt låga pris, förklarar direktör Sigurd Boman, förbindlig som alltid, att det beror på firmans i minsta detaljer förfullkomnade tillverkningsmetoder. – Tid är pengar!, säger herr B. småleende. Ej ett handgrepp, ej en rörelse får gå förlorad! Allt är beräknat och uträknat så att ”undret” må kunna ske utan förlust för någondera parten. På materialet sparas nämligen alls icke! Detta är precis detsamma som för de dyra fåtöljerna. Allt prima kvalité. Det är den mångåriga erfarenheten, yrkesskickligheten som gör trollkonsten att skapa hemmets trevnad för – faktiskt – en billig penning.[37]

Sigurd Bomanin sanat pienempiä yksityiskohtia myöten parannetuista valmistusmenetelmistä – ”aika on rahaa”, ”yksikään liike ei saa mennä hukkaan!”, ”kaikki on arvioitu etukäteen ja laskettu jälkeenpäin” – voi tulkita ilmentävän ajatuksia verstastyön rationalisoinnista. Bomanin sanoja voi verrata esimerkiksi rationalisointiaatetta Suomessa aktiivisesti välittäneen Bertil von Alfthanin kirjoitukseen vuodelta 1930:

    Rationalisoinnin tarkoituksena on uutterin havainnoin ja järjestelmällisin tutkimuksin saada selville tappioiden alkusyyt sekä keksiä menettelytapoja ja keinoja niiden poistamiseksi. Rationalisointi työskentelee johdonmukaisesti budjettilaadinnan periaatteiden mukaan, t. s. se arvioi ennakolta tulokset, jotka on saavutettava, ja kontrolloi jälkeenpäin missä määrin käytännössä saavutetut tulokset ovat yhtäpitävät tai siis poikkeavat ennakolta arvioidusta.[38]

Kysymys on työn tieteellisestä suunnittelusta, joka tunnettiin eritoten amerikkalaisen Frederick W. Taylorin (1856–1915) 1800- ja 1900-lukujen taitteessa lanseeraamasta opista. Kuten Pauli Kettunen Max Weberiin viitaten toteaa, taylorismi ei ollut vain oppi, vaan se ilmensi – ja osaltaan oikeutti ja vahvisti – nimenomaan länsimaille ominaista rationalisointiprosessia.[39] Taylorin erityisenä huomion kohteena oli ”elävän työn taloudellistaminen”,[40] ei niinkään käsityön muuttaminen tehdastyöksi, vaan ennen muuta koneiden kontrollin ulkopuolelle jääneen teollisen työn taloudellistaminen.[41] Suomessa työn tehostamiseen liittyviin, ja myös Taylorin ajatuksiin tutustuttiin erityisesti 1910-luvun taitteen jälkeen, mutta matka teoriasta käytäntöön oli pitkä.[42] 1920-luvulla huonekalutuotannon alueella suuntauduttiin yhä enemmän kohti sarjatuotantoa, mutta usein tehdasvalmisteiset huonekalut kärsivät arvostuksen puutteesta ja käsityömäiset piirteet säilyivät monien tehtaiden toiminnassa edelleen.[43]

Bomanilla tunnettiin rationalisoinnin periaatteet ilmeisesti jo varhaisessa vaiheessa. Keskeisenä Taylorin sanansaattajana Suomessa – ja Pohjoismaissa laajemminkin – toimi valtiongeologi J. J. Söderholm, jonka kirja Arbetets vetenskap (1915) löytyy Carl-Johan Bomanin arkistosta.[44] Kirjan etulehdelle on vuonna 1916 kirjannut nimensä juuri Fritiof Boman – ilmeisesti, sillä käsialasta on hieman vaikea saada selvää –, siis Huonekalutaiteen ensimmäinen toimitusjohtaja. Bomanin arkistosta löytyy myös signeerauksella ”Boman” varustettu Fred. W. Taylorin Shop Management kirjan saksankielinen käännös vuodelta 1920.[45]

Bomanin arkistosta löytyy myös saksalaisarkkitehti Bruno Paulia (1867–1968) käsittelevä kirja.[46] Bruno Paul tuli vuonna 1907 Berliinin kuninkaallisen taideteollisuusopiston – jossa Carl-Johan Bomankin oli opiskellut vuonna 1906 – johtajaksi ja oli yksi Deutscher Werkbundin perustajajäseniä. Hän suunnitteli työpajojen ohjelman hengessä vuonna 1908 laajasti tunnetuksi tulleen typenmöbel-ohjelmansa, jossa sisustuskokonaisuus rakennettiin yhdistelemällä standardoituja, koneellisesti joukkotuotantona valmistettuja osia erilaisiksi kalusteiksi ja kalustoiksi. William Owen Harrodin mukaan Bruno Paulin typenmöbel-ohjelma oli suunnattu nimenomaan keskiluokalle,[47] aivan kuten Bomanin vuoden 1922 huonekalupiirustuskilpailunkin kalustot. Bomanin arkistossa olevan Bruno Paulia käsittelevän kirjan voi toki ajatella viittaavan huonekaluvalmistuksen rationalisoinnin kansainvälisiin, erityisesti saksalaisiin yhteyksiin, mutta kyseisen kirjan pääpaino on kuitenkin Paulin huvila- ja laivasisustuksissa. En myöskään ole löytänyt Huonekalutaide Oy:n aineistosta erityisiä mainintoja standardi- tai moduliajattelusta. Toki samanlaisia osia, kuten jalkoja tai rungon rakenneosia, on voitu hyödyntää lepotuolien ja sohvien valmistuksessakin. Huonekalutaide-yhtiötä käsittelevissä lähteissä ei mainita funktionalismin käsitettä. Yrityksen toimintaan liitettiin kuitenkin mainospuheessa useita piirteitä, jotka nousivat esiin muutamaa vuotta myöhemmin, 1920- ja 1930-lukujen taitteessa, tihentyneessä nk. funktionalismikeskustelussa. Huonekalutaide Oy:n yhteydessä mainittiin pyrkimys tarkoituksenmukaisuuteen.[48] Yhtenä edullisen lepotuolin mahdollistavana ”taikakeinona” mainittiin joukkotuotanto, siis menetelmä ja sana, jota uuden ajattelutavan puolestapuhujat, kuten arkkitehdit Pauli E. Blomstedt tai Alvar Aalto, mielellään toistivat ja jonka avulla he näkivät uuden teollisuustaiteen syntyvän.[49] Jo vuoden 1922 huonekalukilpailussa Bomanin aikomuksena oli valmistaa huonekaluja ”suuremmassa määrin”, mutta tietoja ajatuksen käytäntöön panosta ei ole. Eikä ole Huonekalutaiteenkaan osalta edellä käsiteltyä mainostekstiä enempää. Tehtiinkö Huonekalutaiteessa joukkotuotantoa ja minkälaista tuo joukkotuotanto käytännössä oli(si ollut)? Erikoistuminen joka tapauksessa liittyi joukkotuotantoon, vaikka Huonekalutaiteen kohdalla emme voikaan ajatella, että ylipäätään tuotantoon ja sen menetelmiin liittyvät syyt yksin olisivat ajaneet yrityksen erikoistumaan pehmustettuihin nojatuoleihin. Yhtä lailla yritys saattoi nähdä juuri noja- ja lepotuoleilla olleen tuona aikana erityistä kysyntää. Mainospuhe on joka tapauksessa kiinnostavaa, koska se kertoo myöhemmin funktionalismiin liitettyjen käsitteiden ja väitteiden ajankohtaisuudesta. Lehdissä julkaistut haastattelut ja mainokset kertovat, että Huonekalutaiteessa tunnettiin nämä sanat ja pyrkimykset ja niihin haluttiin tarttua – jos ei muussa niin ainakin mainosmielessä, julkisuuteen suunnatussa puheessa. Lepotuoli – ja erityisesti vielä ns. klubituoli, joita Huonekalutaide esitteli osastollaan vuoden 1927 Huonekalumessuilla[50] – oli huonekalu, joka tunnettiin ennen muuta sivistyneistön ja porvariston kodeista, erityisesti herrainhuoneista, joissa istuttiin pitkään, luettiin ja rentouduttiin. Lepotuoleilla oli siis olemassa jo aikaisemmin rakentunut kulttuurinen ja sosiaalinen ympäristönsä.  Kuten ”Lepotuoleja jokaiselle!” -mainoksessa sanottiin, talven pimeinä iltoina oli miellyttävää levätä takkatulen äärellä hyvän kirjan seurassa ja ”silloin on pehmeä nojatuoli välttämätön.”[51] Funktionalismin ajatteluun peilaten ongelmana oli, että lepotuoli oli edullisenakin yksittäisistä huonekaluista kalleimmasta päästä, eikä kaikille ihmisille kuitenkaan niin ”välttämätön”, kuin Huonekalutaide mainoksessaan julisti. Kun Pauli E. Blomstedt vuonna 1930 toivoi Suomeen uudenlaista huonekalutuotantoa, joka valmistaisi niin virkamies- kuin työväenperheidenkin tarpeisiin soveltuvia yksittäisiä, edullisia huonekalutyyppejä, hän saattoi todeta, että toistaiseksi markkinoilla oli nuorten perheiden aluksi vain välttämättömästi tarvitsemien huonekalujen sijaan kaikkein kalleimman hintaluokan yksittäisiä huonekalutyyppejä, kuten juuri ”nojatuoleja, laiskanlinnoja”.[52] Mielenkiintoista Huonekalutaiteen kohdalla olikin, että edullisuuteen pyrkiessään he erikoistuivat kuitenkin nimenomaan kalliina pidettyyn huonekalutyyppiin, lepotuoliin. On selvää, että ”jokaisella tämän maan kansalaisella”, kuten mainostekstissä esitettiin, ei ollut varaa lepotuolin hankintaan.

Ornamon seuraavassa vuosikirjassa taideteollisuuden vaikuttajahahmo, sisustusarkkitehti Arttu Brummer kirjoitti uuden yhteiskuntaluokan, ”taloudellisesti suhteellisen vaatimattomissa oloissa elävä[n] porvarilli[s]en yhteiskuntaluok[an]”,[53] merkityksestä sisustustaiteelle. Brummerin mukaan juuri tämän sosiaalisen ryhmän, ”aikamme pienten porvarikotien”, tarpeisiin sisustustaiteen tuli vakavasti ryhtyä vastaamaan. Tässä yhteydessä Brummer nosti esikuvaksi ruotsalaisten toiminnan, eritoten Svenska Slöjdföreningenin edistämän vackrare vardagsvara -”taideteollisuussuuntauksen” mukaiset toimenpiteet makukasvatuksen edistämiseksi sekä aloitetun yhteistyön tehtaiden ja taiteilijoiden välillä.[54]

Todennäköisesti myös Huonekalutaiteen silmämääränä oli tuo Brummerinkin huomion kiinnittänyt uusi sosiaalinen ryhmä, jonka kodinsisustusihanteissa porvarillisen koti- ja tapakulttuurin perinteillä oli edelleen merkitystä, vaikka niitä toteutettiin nyt aikaisempaa pienemmin taloudellisin ja asunnon kokoon liittyvin resurssein.[55] Itse asiassa samoihin aikoihin myös Oy N. Boman Ab otti selkeästi huomioon sen, että huonekalujen hankinta oli monille taloudellisesti haastavaa. Emoyhtiön mainoksissa tuodaan esiin ajatus siitä, että Bomanin huonekalujen sisältämät ominaisuudet – ”ensiluokkainen” tai ”luja” työ, materiaali ja tyyli tai näiden lisäksi vuosikymmenien kokemus – tekevät huonekaluista pitkäikäisiä ja siten ajan pitkään halvempia.[56] Edelleen osoitus hintakysymyksen huomioonottamisesta on Bomanin asiakkailleen tarjoama ”kodinperustamisluotto” (bosättningskredit). Vuonna 1926 Våra Kvinnorin artikkelissa johtaja Paul Boman esitteli Bomanin käytäntöä, mikä oli nähty tarpeelliseksi, jotta nekin, joilla ei ollut suuria käteisvaroja, saattoivat ostaa kalliita, mutta – Bomanin mukaan – ajan myötä edulliseksi tulevia, huolellisesti valmistettuja ja siten kestäviä huonekaluja.[57] Myös muut huonekaluvalmistajat mainostivat edullista hintaa 1920-luvun loppupuolella. Taide & Teollisuus (2009) -kirjassaan Pekka Korvenmaa toteaa huonekalutaiteesta:  

    Useat taideteollisuuden lajit jakautuvat teollisesti tuotettuun käyttötavaraan ja taiteellisesti suuntautuneisiin, käsityömäisesti aikaansaatuun esineistöön. Näin on laita esimerkiksi käyttö- ja taidelasin sekä keramiikan kohdalla. Kalusteissakin on käyttötarpeista lähteviä hierarkkisia eroja, mutta vaikka puhutaankin huonekalutaiteesta, ovat kyseessä käyttöesineet. Ei tuolia vailla istujaa, olkoon sitten kyseessä lypsyjakkara tai valtaistuin.[59]

1920-luvulla Bomanin perheen omistuksessa oli Helsingin keskustassa kaksi huonekaluliikettä, jotka erosivat mainostensa ja Våra Kvinnor -lehden julkisuuden kautta hahmottuvilta profiileiltaan erityisesti tuotteittensa hintatason suhteen. Korvenmaan ajatuksen mukaisesti Bomanilla huonekalutaidetta ei erotettu käyttöesineisiin ja taide-esineisiin, vaan yrityksen itsensä ”taiteellisesti täysipainoisiksi” kuvaamia huonekaluja haluttiin valmistaa eri hintaluokissa. Kuten edellä on hahmotettu, Huonekalutaide Oy painotti huonekalujensa edullisuutta, johon pyrittiin uudenaikaisin valmistusmenetelmin.

On tärkeää huomata, että Huonekalutaiteen tuotteita ja niiden edullisuutta mainostettaessa näiden uudenaikaisten valmistusmenetelmien rinnalla korostettiin myös huonekalutehtaan työntekijän, ”ammattimiehen”, roolia. Mainonnassa kerrottiin, että työntekijät olivat opiskelleet ja hankkineet ammattitaitonsa ulkomailla.[60] Hyvien valmistusmateriaalien lisäksi nimenomaan heidän taitonsa käsitellä materiaaleja ja hallita menetelmät olivat avainasemassa. ” – – Kun näin ollen myöskin uskallamme ottaa huonekalujen kestävyys ja laatu taataksemme, niin ymmärrätte, että huonekalumme kestävät monia sukupolvia. – – Monen vuoden kuluttua ovat ne vielä silmälle kauniit, houkutellen suloiseen lepoon. – – Säästävä  ostaa sen tähden huonekalunsa Kangas- ja nahkahuonekalujen erikoisliikkeestä Oy Huonekalutaide”[61]. Niin saksalaiskeskustelussa Deutscher Werkbundista alkaen kuin Gregor Paulssonillakin laatu oli keskeinen käsite. Sillä tarkoitettiin paitsi esteettistä, myös työn ja materiaalien laatua. Laatutyöstä keskusteltiin jo 1910-luvulla saksalaisesimerkin myötä Suomessakin.[62] Bomanille laatu käsitteenä yleensä ja laatutyö aivan erityisesti oli eräänlainen perusprinsiippi, joka nostettiin usein esiin niin yrityksen omissa mainoksissa kuin heidän työnsä tuloksia arvioineissa näyttelyarvosteluissakin.

Näyttää siltä, että Bomanin veljekset perustivat Oy N. Bomanin oheen Oy Huonekalutaide – Ab Möbelkonstin tarjotakseen markkinoille edullisia laatuhuonekaluja. Emoyhtiö N. Bomanilla oli vakaa maineensa ja asiakaskuntansa. Vuoden 1922 huonekalupiirustuskilpailu oli yritys edullisempien huonekalujen valmistamiseksi, mutta emme tiedä päästiinkö sillä lopulta tavoiteltuun suuntaan. Huonekalutaide oli uusi avaus, se oli rationaalisen, taloudellisen tehokkuuden ja asiakaskunnan laajentamisen pohjalta lähtevä yritys.

Ajankohtaisuudestaan huolimatta Huonekalutaide Oy lopetti toimintansa 1930-luvun alussa. Lamavuosien taloudelliset vaikeudet, jotka koskettivat raskaasti myös emoyhtiö Bomania, epäilemättä vaikuttivat vahvasti tilanteeseen. Mutta entä koko edellä hahmoteltu toimintaidea – taiteellisesti, työn ja materiaalin laadun suhteen kunnianhimoisten huonekalujen valmistaminen edullisesti, valmistusta ja tuotelinjaa rationalisoimalla – mikä tämän elinkelpoisuus oli kyseisenä ajankohtana?

Huonekalutaiteen omistajiin kuulunut Carl-Johan Boman kirjoitti teollisuuden rationalisoimisesta artikkelin ”Mitä teollisuutemme tarvitsee”, joka ilmestyi vuonna 1930 Suomen Työnantajain Keskusliiton julkaisemassa Teollisuuslehdessä.[63] Artikkelissaan Boman korosti maan kaiken teollisuuden rationalisoinnin merkitystä kansallisen kilpailukyvyn takaamiseksi, mutta samalla hän totesi, että yksityiset yritykset tarvitsevat rationalisointityöhön asiantuntija-apua. Boman vertasi Suomen tilannetta mm. Ruotsiin, jossa teollisuuden rationalisointityö oli paljon pidemmällä. Bomanin vaatimuksensa oli, että Suomeen tulisi perustaa teollisuusyrittäjien avuksi Ruotsin mallin mukaisesti kansallinen neuvontatoimisto koko maan teollisuuden rationalisointia edistämään ja yrityksiä opastamaan. Yksityisen yrityksen näkökulmasta rationalisointityö oli haastavaa.

    Niin kauan kuin meillä vielä on niin vähän ratsionalisoinnin erikoistuntijoita maassamme eikä meillä myöskään ole mitään Ruotsin teollisuustoimiston vastinetta, on yritysten itse suoritettava uudistustyönsä ja parannuksensa. – – Ilman pätevää johtoa voivat ratsionalisoimistyöt useissa tapauksissa olla enemmän vahingoksi kuin hyödyksi ja kokeilu ilman aikaisempia kokemuksia tulee myös kalliiksi ja vie aikaa. – – tarvitsemme ratsionalisoimistoimiston, yksityisen yrittäjän on saatava tukea ja johtoa taitavilta asiantuntijoilta ratsionalisointipyrkimyksissään.
Maaseudun ja kaupungin vastakkainasettelu oli yksi nykyaikaistuvan suomalaisen yhteiskunnan keskeinen diskurssi 1900-luvulla. Vaikka Ruotsi modernisoitui Suomea nopeammin ja aikaisemmin, prosessiin ja sen yhteydessä käytyihin keskusteluihin liittyy paljon samankaltaisuutta. Maaseutua romantisoitiin Suomessa kuitenkin vielä kauemmin kuin naapurimaassa Ruotsissa. Siihen liitettiin myönteisiä mielikuvia, kun taas kaupunki esitettiin monesti vaarallisena, moraalisesti arveluttavana ja likaisena. Luonnollisuuden, puhtauden ja aitouden ideaalit yhdistettiin maaseutuun. Erityisen kiinnostava ajankohta on 1950-luku. Tarkastelemme artikkelissamme modernisoituvan Suomen yhtä vastakkainasettelua: agraarisen ja urbanisoituvan maan visiota. Käytämme ensisijaisena tutkimusaineistona Kaunis Koti -lehden kahta 1950-luvun puolivälin vuosikertaa. Tarkastelemme mainosten ja sisustusartikkeleiden avulla kotien visuaalista muutosta jälleenrakennuksen vuosina. Kiinnitämme huomiota huonekalujen, keittiökalustojen ja sisustuksen esittelyyn tässä aineistossa.

Sisustuslehdet eivät pelkästään kuvaa kotia ja arkea vaan ne myös tuottavat sitä. Aineistossamme tämä näkyy artikkelien normatiivisessa suuntautumisessa tulevaisuuteen. Puhutaan ”huomispäivän talosta”[1] tai siitä, kuinka ”vanhasta mökistä tehdään nykyaikainen asunto”[2]. ”Huomisen uutta”, ”modernia kotia” ja ”nykyemäntää”, kuvataan ja luodaan erityisesti näyttelytaloja esiteltäessä.[3] Kodista, joka esiteltiin Helsingborgin pohjoismaisessa taideteollisuusnäyttelyssä H55, kerrotaan otsikolla ”Aktiivisen ja onnellisen elämän kehys”, että ”Ruotsalaisen esikuvan mukaan Suomessakin ehkä nähdään aika, kun vanhemmilla ja lapsilla on omat olohuoneensa.”[4]

Artikkelimme liittyy yhtäältä omissa aiemmissa tutkimuksissamme tekemiimme havaintoihin modernisoituvan suomalaisen kulutusyhteiskunnan synnystä ja toisaalta suomalaisten tutkijoiden käymään keskusteluun modernisoituvasta suomalaisesta kodista ja sen visuaalisesta muutoksesta. Näennäisen triviaalit kodinsisustuksen yksityiskohdat voidaan nähdä osana laajempaa historiallista modernisaatiokehitystä, johon kuuluu sekä palkkatyön ja kuluttajuuden yleistyminen että myös suomalaisen kodin sisustuksen ja kotitalouskoneiden kaupallinen kehitys. 1950-luvun puoliväli, tämän artikkelin keskeisin kiinnostuksen kohde, on suomalaisen tutkimuskirjallisuuden mukaan uudenlaisen kulutuksen eetoksen kiinnostava rajapyykki, jossa alettiin mentaalisesti valmentautua siirtymään niukkuuden kulttuurista runsauden ja ylenpalttisuuden aikaan. Materiaalisesti kehitys toteutui vasta vuosikymmentä myöhemmin maaltamuuton ja kaupungistumisen myötä.[5] Kuvaavaa tällaiselle ennakoivalle puhetavalle on se, kuinka ”Tapiolan isä” varatuomari Heikki von Hertzen esitti vielä säännöstelyn jatkuessa huolensa suomalaisten kyvystä selvitä uuden vaurauden keskellä.[6] Sama huoli ylenpalttisen vaurauden makua heikentävästä piirteestä löytyy myös tuon ajan sisustuskirjoista.[7] Kaunis Koti -lehdessä samaa makukeskustelua käytiin kritisoitaessa esimerkiksi ”maallikkoryijyilyä”, ”johon mainoksen voimalla on saatu innostumaan monet yksinkertaiset ja vähemmän yksinkertaiset sielut”.[8]

Agraarinen estetiikka ja tuotantotapa vaikuttivat pitkään suomalaisten kotien sisustusihanteissa, vaikka modernismi ja funktionalismi vahvistuivat 1920- ja 1930-luvulta alkaen. 1950-luvun puolivälissä sotien jälkeisen jälleenrakennuskauden ankaruus ja niukkuus hiljalleen hellittivät ja suomalaiset alkoivat päästä uudenlaisten kulutusmahdollisuuksien makuun. Kotien sisustuksen visuaalinen murros eteni 1950-luvulla ja ennakoi seuraavan vuosikymmenen voimakasta yhteiskunnallista rakennemuutosta, joka merkitsi modernin kulutusyhteiskunnan lopullista läpimurtoa. Kysymme, miten nousevan kotimaisen kodinkone-, lasi-, muovi-, huonekalu- ja muun teollisuuden tuotantoa esiteltiin ja markkinoitiin kuluttajille ostovoiman vähitellen vahvistuessa. Miten vähitellen kaupungistuville suomalaisille kuluttajille tarjottiin kodinsisustusvisioissa uutta modernia asumisen ja elämisen mallia?

Aluksi luomme katsauksen maaseutumaisuuden ja läpimurtautuvan urbaanin Suomen välisiin jännitteisiin. Suomi oli pitkään hyvin maaseutuvaltainen yhteiskunta. Modernin kulutusyhteiskunnan läpimurto tapahtui viivästyneesti vasta toisen maailmansodan jälkeen. Sen edellytyksiä luotiin 1800-luvun lopulta alkaen yhteiskunnan modernisoituessa vähitellen, kotimaisten kulutustavaramarkkinoiden laajentuessa ja yhteiskunnan vaurastuessa. 1920- ja 1930-luvut merkitsivät vasta modernin kulutusyhteiskunnan esiastetta, jolloin moderni mainonta vakiintui Suomessa, rahatalous löi maassamme läpi, modernisoituminen eteni ja suomalaisen taideteollisuuden kansainväliselle menestykselle luotiin pohjaa. Vähittäisestä kaupungistumisesta huolimatta Suomi säilyi maaseutuvaltaisena. Seuraavaksi esitämme tulkintoja suomalaisille kodeille suunnatusta sisustuslehtikirjoittelusta perustuen Kaunis Koti -lehden vuosikertojen 1955 ja 1956 sisältöön. Olemme kiinnittäneet huomiota sekä lehden artikkeleihin että mainoksiin. Lähestymistapamme on sukua mikrohistorialliselle tutkimukselle, ja etsimme johtolankoja tulkitaksemme kodinsisustuksen visioita 1950-luvun puolivälin Suomessa.[9] Tavoitteenamme on johtolankojen tai vihjeiden avulla hahmottaa agraarin ja urbaanin esiintymistä sisustuslehdissä. Lopuksi keräämme yhteen havaintojamme ja niistä tekemiämme tulkintoja. Suomen ja suomalaisten agraarisista juurista on riittänyt puhetta pitkään. Vieläkin maalaisromantiikka kukoistaa nostalgisissa visioissa, joissa Suomen keskeisiksi symboleiksi tarjotaan metsä- ja peltomaisemia, poutapilviä sinisellä taivaalla järvimaisemassa tai lumisia talvimaisemia. Maaseutuun on yhdistetty luonnollisuuden, puhtauden ja aitouden ideaalit. Teollistumisen lähtölaukauksena tai ainakin kiihdyttäjänä on tavallisesti pidetty vuoden 1879 elinkeinovapausasetuksen tuomaa elinkeinovapautta, jonka myötä ammattikuntalaitos koki lopullisen alasajon ja elinkeinotoiminnan sääntelyä alettiin purkaa. Maaseutuvaltaisuus sekä pienimuotoinen kotitarvetuotanto leimasivat suomalaisten kotien tavaramaailmaa 1900-luvun alkuun asti.[10]

Fennomaanit ja liberaalit kamppailivat 1870-luvulla niin kieliohjelmista kuin myös talouden suunnasta. Fennomania oli pitkälti papiston ja talonpoikien eli maaseudun ja sisämaan asukkaiden kannattama aate, kun taas liberalismia kannattivat kaupunkien ja rannikkoseutujen aatelisto ja porvaristo. Kun fennomaanit korostivat henkisen ja taloudellisen omavaraisuuden merkitystä, liberaalit suosivat vaihdantaa ja kaupan vapautta sekä avoimuutta erilaisille muutoksille yhteiskunnassa. Fennomaanien ja liberaalien välinen jännite näkyi myös kansalaisliikehdinnän voimistumisen synnyttämässä yhdistystoiminnassa. Teollisuuteen viileästi suhtautuneet fennomaanit perustivat Kansanvalistusseuran 1874 ja kotimaista teollisuutta suosineet liberaalit puolestaan Suomen taideteollisuusyhdistyksen 1875.[11] Vuosisadan loppuun mennessä teollisuus alkoi vahvistua metalli- ja tekstiiliteollisuuden seuratessa puunjalostusteollisuuden kasvua.

Kotimainen teollisuustuotanto laajeni, tarjosi työpaikkoja ja edisti rahatalouden leviämistä. Samoihin aikoihin käynnistyi modernisoituminen, mikä näkyi maataloustuotannon uudistamisena, kaupunkeihin ja ulkomaille suuntautuvana muuttoliikkeenä ja elinkeinorakenteen vähittäisenä muutoksena. Kaupunkikehityksen murros ajoittui yksiin 1800-luvun lopun teollistumisen kanssa. Rautateitä rakennettiin, liikenneväyliä parannettiin ja uusia kaupunkeja kuten Kemi, Hanko, Iisalmi ja Lahti perustettiin. 1800- ja 1900-luvun vaihteessa voidaan puhua myös urbaanin mentaliteetin synnystä, vaikka maamme oli silloin vielä kovin maaseutuvaltainen ja johtava teollisuudenala metsäteollisuus pikemmin agraaria kuin urbaania.[12] Teollisuus tarvitsi ammattitaitoista työvoimaa. Muuttoliike maaseudulta kaupunkeihin voimistui, ja esimerkiksi pääkaupunki Helsinki kasvoi voimakkaasti.

Edellä mainittujen puunjalostus-, metalli- ja tekstiiliteollisuuden lisäksi taideteollisuudesta tuli jo 1800-luvun loppuvuosikymmeninä tärkeä teollisuuden haara. Alan koulutus käynnistettiin, kun 1871 perustettiin Veistokoulu. Vaatimattomasta alusta kehittyi seuraavan vuosisadan aikana kansainvälisesti tunnettu ja arvostettu Taideteollinen korkeakoulu. Veistokoulun alkuvaiheita tuki muutamaa vuotta myöhemmin perustettu Suomen taideteollisuusyhdistys sekä ulkomaisia esikuvia esittelemällä Veistokoulun opetusta vuonna 1874 palvelemaan avattu Taideteollisuusmuseo.[13] Vuonna 1873 perustettiin Arabian keramiikkatehdas ja hieman myöhemmin 1881 toinen suomalaisen taideteollisuuden nousussa tärkeässä roolissa ollut yritys: Iittalan lasitehdas. Fiskarsin ruukki oli perustettu jo Ruotsin vallan aikana 1600-luvulla, Hackmanin kauppahuone 1790 ja Nuutajärven lasitehdas 1793. Helsinkiin perustettiin esimerkiksi 1819 Sinebrychoffin panimo, 1836 Hartwallin juomatehdas ja 1898 Suomen Gummitehdas Oy, josta tuli myöhemmin osa kansainvälistä jättiä eli Nokia-konsernia, Tampereelle 1820 Finlaysonin tekstiilitehdas ja Poriin myöhemmin esimerkiksi kodinkoneita valmistanut Oy W. Rosenlew Ab 1853. Suomeen syntyi siis 1800-luvun kuluessa vähitellen myös kotimarkkinoille suuntautunutta kulutustavarateollisuutta, kuten elintarvike-, nautintoaine-, tekstiili-, metalli- ja kotitaloustarviketeollisuutta.[14] Astioiden, lasitavaroiden, ruokailuvälineiden, pientyökalujen ja muiden keittiötavaroiden sekä kotitalouskaluston kysyntä edellytti vähittäistä luopumista agraarista omavaraisuuden ihanteesta ja ennen kaikkea kuluttajia, joilla oli ostovoimaa.

Suomalaisen yhteiskunnan muutoksen tahti kiihtyi merkittävästi 1900-luvun alussa, mutta Suomi säilyi toiseen maailmansotaan asti hyvin maaseutu- ja maatalousvaltaisena. Suomen väkiluku oli vielä vajaat kolme miljoonaa, ja kaksi kolmasosaa ihmisistä sai elantonsa maataloudesta ja alkutuotannosta. Suomalaisten asumisesta ja hygieniaoloista kehkeytyi laaja julkinen keskustelu. Samalla asunto alkoi muuttua entistä enemmän perheen yksityistilaksi, vaikka yksityisyys ei 1800-luvun talonpoikaiskulttuurissa ja maaseudulla ollut normi. Myös omakotiasuminen ja työväen asuinolot olivat näkyvästi esillä yhteiskunnallisessa asuntoreformikeskustelussa, mitä kävi lähinnä eliitti. Viihtyisän kodin esteettistä ja moraalisesti kasvattavaa merkitystä alettiin korostaa, ja porvarillinen koti-ihanne korostui. Sisällissodan ja itsenäistymisen jälkeen koti ja sisustaminen muuttuivat porvariston harrastuksesta kansalliseksi kysymykseksi ja osaksi kansakunnan identiteetin rakennusta. 1920- ja 1930-lukuja voidaan luonnehtia kotitalousideologian ajaksi. Silloin ydinperheestä tuli ideaali, kansantaloudellinen yksikkö ja hygieniaan, kasvatukseen, asumiseen ja estetiikkaan liittyvän valistuksen kohde. Myös moderni funktionalistinen asunto suunniteltiin ydinperhettä varten.[15] Kotiin ja sisustamiseen liittyvässä identiteetin rakennuksessa kotitalousalan järjestöjen valistustyöllä, toiseksi eliitin valistushenkisillä edustajilla ja kolmanneksi kotiin ja sisustamiseen liittyvällä lehdistöllä tuli olemaan keskeinen rooli.

1920-luvun Suomessa kotitalousneuvonnalla pyrittiin helpottamaan suomalaisten ja varsinkin syrjäseutujen kotien arkipäivää. Neuvonnalla ja valistuksella haluttiin ratkaista köyhyyden, puutteen, epäjärjestyksen ja likaisuuden kaltaisia ongelmia. Samalla annettiin kodin hoitoon, sisustukseen ja järjestyksen pitoon liittyviä vinkkejä.[16] Maailmansotien välisenä aikana kotitalousjärjestöjen jäsenmäärät lisääntyivät merkittävästi. Voidaan puhua suoranaisesta kotitalousliikkeestä, jonka yhtenä tehtävänä oli kotitalouksien rationalisointi ja modernisointi neuvonnan ja valistuksen avulla.[17] Kaupunkikoteihin valistusta tuottivat monesti arkkitehdin koulutuksen saaneet sisustusoppaiden kirjoittajat. He välittivät esimerkiksi ruotsalaisista ja saksalaisista oppaista omaksumiaan ajatuksia sekä yhdysvaltalaisia kodin rationalisoinnin periaatteita Suomeen.[18] Staattista ja perinteistä maaseutua vastaan asettuva kaupungin dynaamisuus modernin elämän houkutuksineen ja kulutusmahdollisuuksineen sai syntymässä olevan kaupunkikulttuurin ihailijat, kuten arkkitehti Gustaf Strengellin ja kirjailija Olavi Paavolaisen sekä muiden tulenkantajien mielikuvituksen liikkeelle. Tulenkantajat olivat suomalaisessa kaunokirjallisuudessa harvoja kaupunkikulttuurin ymmärtäjiä ja romantisoijia 1920-luvulla.[19] Elokuvat, jatsi-musiikki, valomainokset ja kaupungin syke tuottivat haltioituneita oodeja ja futuristisia visioita. Agraarisen perinteen kannattajat puolestaan näkivät kaupungin paheiden ja vaarallisten houkutusten tyyssijana ja ihannoivat talonpoikaiskulttuurin aitoutta, luonnollisuutta ja puhtautta.

Suomalaisen lehdistön laajeneminen itsenäisyyden alkuvuosikymmeninä tarjosi suurten joukkojen valistamiselle tehokkaan kanavan. 1899 perustetun osuustoiminnallisen Pellervo-Seuran Pellervo-lehti, 1922 perustettu Kotiliesi, Martta-järjestön vuodesta 1902 ilmestynyt Emäntälehti sekä SOK:n vuodesta 1905 julkaisema Yhteishyvä kuluivat valveutuneiden maatalonemäntien käsissä ja tarjosivat lukuisiin koteihin malleja perinteen ja siisteyden sekä viihtyisyyden ideaalien yhdistämiseen. Maaseudulla jugend-tyyli ja 1920-luvun klassismi mursivat alueellista perinnettä, mutta sulautuivat pian maaseudun rakennuskantaan.[20] Kaupunkilainen keski- ja yläluokka luki esimerkiksi Suomen Kuvalehteä, jossa tarjottiin myös malleja moderniin elämään. Lehdistön ohella elokuva mahdollisti valistuksen ja uusien kulutustavaroiden esittelyn entistä laajemmille joukoille.[21] Uudet viestintävälineet tarjosivat myös mainonnalle uusia mahdollisuuksia.

Maailmansotien välillä agraariselle Suomelle ominainen voimakas itse tekemisen eetos alkoi murtua kaupan laajentuessa ja palvelujen kehittyessä. Murtuminen tapahtui kuitenkin melko hitaasti, ja säästämistä sekä omavaraisuutta painottava niukkuuden kuluttajamentaliteetti oli vallitseva.[22] 1940-luvun alkuvuodet, ensin talvi- ja sitten jatkosota, koettelivat suomalaisia. Sodan jälkeen ankaran niukkuuden ja jälleenrakennuksen aikana suomalaiset jaksoivat uskoa parempaan tulevaisuuteen. Rationalisointia toteutettiin kaikilla yhteiskunnan tasoilla. Merkille pantavaa on myös se, että 1940- ja 1950-luvut olivat metsätöiden, asutuspolitiikan ja työllistämistyömaiden avulla elävien suomalaisten syrjäkylien kukoistusaikaa.[23] 1950-luvun alussa vielä hieman vajaat 70 prosenttia suomalaisista asui maaseudulla ja 42 prosenttia sai elantonsa maa- ja metsätaloudesta. Suomalaisten asuntojen varustelutaso oli sangen vaatimatonta: vain neljänneksellä asunnoista oli vesijohto, vajaalla kolmanneksella viemäri ja alle viidenneksellä wc. Kymmenen vuotta myöhemmin kyseiset mukavuudet olivat jo kaksi kertaa yleisempiä.[24] Kova työ, säästäväisyys ja tulevaisuudenusko alkoi tuottaa tulosta. 1950-luvun alussa Suomi pääsi hyvään talouskasvuun ns. Korean suhdanteen myötä, ja Neuvostoliitolle maksettavista sotakorvauksista selvittiin.

Taideteollisuuden voimakas nousu alkoi 1950-alun kansainvälisestä menestyksestä. Maamme modernistinen taideteollisuus oli päässyt vauhtiin jo 1930-luvun lopulla. Tapio Wirkkalan lasivalaisinten sekä vaneriesineiden, Ilmari Tapiovaaran tuolien ja Lisa Johansson-Papen valaisinten saama huomio Milanon triennalessa 1951 toimi herätteenä kotimaiselle taideteollisuudelle, joka satsasi laatuun uudella tavalla ja jota auttoi suomalaisten into koteihinsa panostamiseen heti niukkuuden hellittäessä. Makueliitin ”mukavuudenhalua ja koristeellisuutta vierova suhtautuminen” leimasi pitkälti ajattelua taideteollisuudessa ja näkyi kuluttajille suunnatussa valistuksessa.[25] Tosin 1950-luvun alun kodinsisustusoppaissa, kuten sisustusarkkitehtien Ulla ja Jorma Mäenpään Joka kodin sisustusoppaassa vuodelta 1953, pyrittiin vahvistamaan tavallisten kotien identiteettiä. Ylellisyyden sijasta kaupunkikodeille suositeltiin kauneuden ja viihtyisyyden periaatteita sisustuksen kantaviksi ideoiksi.[26] Käytännöllisyyden ja kauneuden yhdistelmä oli kodinsisustuksen monilla foorumeilla toistettu ihanne. Uusi kodinsisustuksen muotokieli näkyi erityisesti kodin pienissä keramiikka-, lasi- ja tekstiiliesineissä, mutta myös huonekaluihanteet muuttuivat. Mäenpäät julkaisivat vuonna 1957 uuden sisustusoppaan, jossa he korostivat taiteen ja tyylien kuulumista arkipäivään: ”Tarkoituksenmukainen saattaa samalla olla taidetta ja vanhojen tyylien piirissä voi olla todellista tarkoituksenmukaisuutta ehkäpä enemmänkin kuin nykyajan mitatussa ja lasketussa ja tieteellisesti tutkitussa täystehotarkoituksenmukaisuudessa.”[27] Mäenpäät korostivat samalla ydinperheen ja perheen jäsenten erilaisten tarpeiden merkitystä.[28]

Modernistinen muotokieli korosti toivoa entistä paremmasta ja valoisammasta tulevaisuudesta. Uuden ammattikunnan, sisustusarkkitehtien, ammattinimike vakiintui, kun sisustusarkkitehdit ensin järjestäytyivät Koristetaiteilijoiden liitto Ornamossa vuonna 1949 ja perustivat sitten oman yhdistyksen Sisustusarkkitehdit ‒ Inredningsarkitekter SIO ry.[29] Sisustusasiantuntijoiden lisäksi kotitalouksia neuvoivat ja valistivat ponnekkaasti kotitalousalan järjestöjen, kuten Marttajärjestön ja Maatalousnaisten, molempien osuuskauppaliikkeen haarojen, E- ja S-ryhmän, sekä pienviljelijäjärjestöjen paikallisosastojen neuvojat. Kyseisten järjestöjen ja osuuskauppaliikkeiden lehdet julkaisivat kodinsisustus- ja hoitovinkkejä sekä perheenemännille suunnattuja mainoksia. Valistusmateriaalia tuottivat myös vuonna 1941 perustettu Kotitalouskeskus sekä Työtehoseuran kotitalousosasto. Neuvontaa ja valistusta välittivät myös lukuisat lyhytelokuvat. Sisustusihanteita muokattiin 1950-luvulla näyttelyiden ja niihin liittyneen julkisuuden avulla. Sisustusoppaat, sisustusarkkitehdit, kotitalousneuvojat, lehdistö ja elokuvat tarjosivat siis viihtyisän suomalaisen kodin malleja. Vuonna 1948 perustetun Kaunis Koti -lehden tavoitteena oli valistaa suomalaisia makukysymyksissä sekä tarjota malleja käytännölliseen ja kauniiseen asumiseen. Kyseessä oli Suomen ensimmäinen suurelle yleisölle tarkoitettu sisustuslehti, jonka toimituskunnassa oli alan asiantuntijoita, kuten tekstiilitaiteilija Eva Anttila, arkkitehti Rafael Blomstedt, keramiikkataiteilija Kurt Ekholm ja huonekalusuunnittelija Werner West. Vuodesta 1950 alkaen lehti ilmestyi puhtaasti kaupallisena Yhtyneiden Kuvalehtien kustantamana.[30] Vuonna 1952 Kaunis Koti -lehden päätoimittajaksi tuli Suomen Kuvalehdessä 1940-luvulla työskennellyt Eila Jokela. Hän työskenteli lehdessä 11 vuotta ja hyödynsi toimituskunnassa nimekkäiden muotoilijoiden ja suunnittelijoiden, kuten Yki Nummen, Lisa Johansson-Papen, Kaj Franckin, Antti Nurmesniemen ja Tapio Wirkkalan erinomaista asiantuntemusta.[31] Eila Jokelan päätoimittajakausi Kaunis Koti -lehdessä osui samaan ajankohtaan, jolloin Suomessa kulutustavarapula hellitti ja maa muuttui moderniksi kulutusyhteiskunnaksi.

Tarkastelemme seuraavassa urbaanin ja agraarisen välistä jännitettä Kaunis Koti -lehden vuosikerroissa 1955 ja1956. Rationalisointi vaikutti 1950-luvulla kaikkeen, kun niukoista voimavaroista oli saatava entistä enemmän irti. Työtehoseura pyrki edistämään rationalisointia maatalouden lisäksi kaikkialla yhteiskunnassa kotitalous mukaan lukien.[32] Kotitalouden rationalisointia edistämään perustettiin Työtehoseuraan kotitalousosasto vuonna 1943. Kotitalousosastoa johti kotitalousopettaja Maiju Gebhard, ja siellä tutkittiin esimerkiksi kotitaloustyötä ja asuntojen sekä erityisesti keittiöiden organisoimista parhaalla mahdollisella tavalla. Kotitalousneuvoja Martta Koiranen kannusti Maatalousnainen-lehden artikkelissa suunnitelmalliseen huonekalujen ostamiseen, kodin hoitoon sekä vaatteiden hankintaan ja hoitamiseen. Hän suositteli kustannusten ja hyötyjen vertailua:

    Kodissa on paljon kestäviä kulutus- ja käyttöesineitä. Kun sellaisia hankittaessa harkitaan kannattavuutta, täytyy laskea hankintakustannukset aikayksikköä kohden, jotta niitä voidaan verrata saavutettavaan hyötyyn.[33]

Koiranen oli saanut oppinsa Helsingin yliopistossa. Hänen näkemyksensä edusti voimakasta uskoa kotitalouden modernisointiin rationalisoinnin ja suunnittelun avulla. Myös Alvar Aallon ja Aarne Ervin edustama ja edistämä standardisointiaate sodan jälkeisinä vuosikymmeninä nivoutui luonnollisesti kotien rationalisoinnin oppiin. Kaunis Koti -lehden toimitusneuvoston jäsen ja sisustusarkkitehti Olli Borgin artikkeli ”Yksilö ja standardisoiminen”[34] kohdensi erityishuomion massavalmistettujen huonekalujen yhteensopivuuteen ja muokattavuuteen.

Yksi tapa rationalisoida kotitaloutta oli koneistaminen. Kodinkoneet alkoivat tuoda helpotusta kotitaloustyöhön. Niitä esiteltiin messuilla ja Työtehoseuran suurnäyttelyissä. Työtehoseuran ensimmäisessä suurnäyttelyssä 1948 vieraili lähes 150 000 kävijää, ja siellä esiteltiin mallikeittiö sekä monenlaisia kotitalouskoneita pesukoneista jääkaappeihin ja astianpesukoneisiin. Pesukoneet ja jääkaapit olivat ensimmäisten hankintojen joukossa, kun kotitalouksien ostovoima vahvistui.

Ruokatarvikkeiden säilytys oli haaste erityisesti kaupungeissa, missä ei kerrostaloissa ollut maaseudulta tuttuja kellareita tai maakuoppia. Mainonnassa jääkaapin hankkimista perusteltiin esimerkiksi perheenemännän ajan ja vaivan säästöllä, rahansäästöllä, ruoan maukkaudella, lasten terveydellä, yllätysvierailujen mahdollistajana, kylmillä virvokkeilla ja herkullisilla jälkiruoilla sekä luopumisella kalliista kellaritiloista.[35] Pyykinpesu taas kuului raskaimpiin ja aikaa vievimpiin kotitaloustöihin. Jääkaappien valmistus Suomessa vauhdittui, kun W. Rosenlew & Co aloitti Porin konepajalla jääkaappien valmistuksen ruotsalaisen Bolinderin lisenssillä 1951, ja lahtelainen Upo ryhtyi valmistamaan jääkaappeja 1952 sekä pulsaattoripesukoneita 1953.[36] Yhdysvaltalainen Hoover-pesukone oli kotimaisille laitteille kova kilpailija. Hooveria mainostettiin vetoamalla tehokkuuteen: ”pesee kerralla 3 kg pyykkiä”… ”kaikkiin käytössä oleviin vesihanoihin” sopivalla vedentäyttöletkulla ja äänettömyydellä.[37]

Muovi oli kestävä ja kevyt materiaali, josta valmistettiin mitä moninaisimpia kodin tarvikkeita lampuista astioihin. Ranskalaisen semiootikon ja kirjallisuudentutkijan Roland Barthesin mukaan muovi oli ensimmäinen maaginen substanssi, josta tuli proosallinen kotitaloustarvikkeiden materiaalina.[38] Muovin todellinen läpimurto suomalaisiin koteihin tapahtui 1950-luvulla.[39] Vuosikymmenen menestystuotteita olivat muoviämpärit, pesuvadit, vaahtokumipatjat, valaisimet, lelut, sadetakit sekä tekonahkatakit ja -kalustot. Lohjalainen Plastex Oy kehotti perheenemäntiä ”amerikkalaistamaan” keittiönsä Plastex-rasioilla.[40] Monet muovituotteet (tuolit, pinnat, mukit) oli suunniteltu pikemmin urbaaniin kotiin kuin maataloon, mutta keveät muoviämpärit ja pesuvadit helpottivat vedenkantoa sekä peseytymistä erityisesti maatiloilla ja kesämökeillä. Tamperelainen Sarvis Oy toi markkinoille vuonna 1955 polyeteenistä valmistun vesisangon, josta tuli pian myyntimenestys.[41] Ritva Sievänen kirjoitti Kaunis Koti -lehden artikkelissaan ”Muovin aikaa” seuraavasti:

    Tunsimme tosin selluloidin ja bakeliitin jo ennen toista maailmasotaa, mutta tekoaineiden varsinainen läpimurto tapahtui vasta sen jälkeen, 1940-luvulla. Ja nyt, kymmenen vuotta myöhemmin, emme voisi kuvitella elämää ilman niitä. Vähitellen, salakavalasti ne ovat tehneet itsensä meille välttämättömiksi, muodostuneet osaksi meitä ympäröivää maailmaa.[42]

Kirjoittajan mukaan muoviesineiden värit ovat toistaiseksi vielä ”astetta rumempia kuin muodot”. Sievänen esittelee kodin muoviesineitä rikkalapioista ja roskalapioista tarjottimiin ja muovisiin säilytysrasioihin. Lisa Johansson-Papen täysin muovista valmistettu pöytälamppu sai erityisen huomion. Kaunis Koti -lehden numerossa 4/1956 mainostettiin Plastex Oy:n Rotaflex-varjostimia:

    Rotaflex-varjostimet, joiden suosituimpia malleja esittelemme tässä, luovat nykyisen valaistussuuntauksen mukaista lämmintä ja pehmeää valoa.Valkea Rotaflex-varjostin oikein sijoitettuna siivilöi valon japanilaisittain varjostettuna − mikä on nykymuodin suosiossa ja sopii erinomaisesti modernien kirjahylly-yhdistelmien yhteyteen, halleihin ja seurustelusoppiin.[43]

Mainos on helppo tulkita suunnatuksi kaupunkilaisille. Siinä viitataan moderneihin kirjahylly-yhdistelmiin ja piirretyn kuvituksen tyyli viittaa oletettavasti kaupunkikotiin. Plastex Oy oli hankkinut oikeudet juuri vuonna 1955 Tanskassa patentoituun insinööri Høyben Pedersenin Rotaflex-valmistusmenetelmään. Myös Lisa Johansson-Pape suunnitteli Rotaflex-varjostimia Stockmannin Orno-merkille. Lisa Johansson-Papen lisäksi Yki Nummi ja Svea Winkler kuuluivat 1950-luvulla maamme johtaviin valaisinsuunnittelijoihin.[44]

Suomen ensimmäinen muovinäyttely järjestettiin Helsingin Stockmannin tavaratalossa vuonna 1951. Näyttelyssä kävi 15 000 vierailijaa. Muoviyhdistyksen vuonna 1953 Suomi-Filmiltä tilaamassa lyhytelokuvassa Uusille urille oltiin siirtymässä kivikauden ja pronssikauden jälkeen ”muovi- eli plastik-kauteen”.[45] Kaunis Koti -lehden numerossa 2/1956 mainostettiin kevätmessuja 11.–21.5.1956 ja niiden yhteydessä järjestettyä muovinäyttelyä. 1950-luvulla Suomessa oli vielä vallalla talonpoikainen talouseetos, jossa korostettiin vahvasti säästämistä ja itse tekemistä.[47] Kuvaavasti yksi vuoden 1956 pääkirjoituksista varoitti erityisesti nuoria uudesta maksutavasta, vähittäismaksujärjestelmästä, ”joka salakavalasti houkuttelee elämään yli varojen”[48]. Suomen voimakkaasti agraariseen ja talonpoikaiseen perintöön viittasi Viena Ritvasen kolmiosainen artikkelisarja ”Talonpoikaiset huonekalumme”, jossa esiteltiin talonpoikaistupien sisustusta eri puolilla maatamme biedermeiertuoleista Könnin kelloihin ja taidokkaisiin puuhuonekaluihin kuvin ja sanoin.[49] Vastaavasti tietokirjailija Jorma Heinosen artikkelisarja ”Suomalainen talonpoikaistalo” kuvaili menneisyyden rakennustyylejä maaseudulla. Lähes poikkeuksetta Kauniin Kodin kuvissa esiintyvistä ikkunoista näkyy luontoa. Esitellyt talot ovat pääasiassa omakoti- tai rivitaloja tai sitten maaseudun talonpoikaistaloja tai kartanoita. Kesänumeroissa esitellään kylläkin kesämökkejä, vaikka sellaisiin vielä 1950-luvulla oli vain harvoilla varaa. Lehdessä kuvailtiin vanhojen asuntojen modernisoimista ja vanhassa modernisoidussa torpassa asumista.[50] Ikkunoista avautuvia luontokuvia voidaan tulkita siten, että kaipuu maaseutumaisemaan oli vielä 1950-luvulla syöpynyt voimakkaasti sisustusvalistajienkin sielunmaisemaan. Maaseudun myyttinen rauha, puhtaus ja idyllisyys sävyttivät urbaanista ja modernista ympäristöstä innostuneiden valistajien ideaaleja. Puutarhakaupunki viehätti asfalttiviikon sijasta innokkaimpiakin modernismin puolestapuhujia. Kaupunkien lähiörakentamisessa pyrittiinkin myöhemmin 1960-luvulla korostamaan rakentamisen väljyyttä ja viheralueita viihtyvyyden takaajina. Puhtaasti kaupunkimaista kerrostaloasumista vuosien 1955 ja1956 Kaunis Koti -lehdissä käsiteltiin vain kahdessa artikkelissa: ”Asumme Munkkiniemen Aravatalossa”[51] ja ”Tulevaisuuden talo Tampereella”[52]. Erik Bryggmanin suunnitteleman Amurinlinnan kerrottiin ”kuvastavan alueen kollektiiviluonnetta”. Finlaysonin työntekijöille tarkoitettuun kerrostaloon rakennettiin muun muassa lasten päiväkoti, itsepalveluperiaatteella toimiva ravintola, pesula ja erilaisia myymälöitä. Asunnot vaihtelivat 24 neliön yksiöistä 75 neliömetrin kolmioon. Tarkoituksenmukaisuus leimasi kaikkia asuntoja niin WC-suunnittelussa kuin yöpymistiloissa. Tärkeä kohderyhmä olivat tehtaan naimattomat työntekijät. Hyvin samanlaisia painotuksia löytyy Tapiolan puutarhakaupungin varhaisesta kehittämisestä. Esimerkiksi vanhan keskustatornin asunnot olivat tarkoitettuja lähinnä lapsettomille ja yksinhuoltajille. Kaunis Koti esitteli Tapiolan omakotitaloja korostamalla sitä, että ”taloudellisuus ja tarkoituksenmukaisuus” voidaan saavuttaa tonttikokoa pienentämällä.[53] Kaunis Koti -lehden kaksi artikkelia Tapiolasta vuosilta 1955 ja 1956 perustuivat näyttelyvierailuihin. Näytteillepanijat olivat tuttuja: Asko, Artek, Merivaara, Stockmann, Sokos ja Te-Ma. Tapiolan suunnitteluryhmissä oli alusta alkaen mukana Työtehoseuran asiantuntijoita. Asuntoreformiaatteen mukaisesti rationalisoinnin ja hyvän kasvuympäristön yhdistelmä oli Tapiolan idean ytimessä.

Suomen jälleenrakennuksen alkaessa vuonna 1945 asiantuntijaryhmä oli kiertänyt tutustumassa Pohjoismaiden asuntotilanteeseen. Heikki von Hertzenin vuonna 1946 julkaisema kirja Koti vai Kasarmi lapsillemme perustui näihin vierailuihin.[54] Kirjan voidaan ajatella olevan Tapiolan alkusiemen: von Hertzenin mukaan nykyaikaiset asunnot eivät enää saa olla ihmisten säilytystiloja. Sodan jälkeen valmistuneissa Töölön ja Kallion kaupunkikasarmeissa tätä ei vielä ymmärretty. Väestöliiton tuoreen toiminnanjohtajan Heikki von Hertzenin provokatiivisen kirjan pääargumentti käy ilmi myös kirjan kuvituksessa. Esimerkiksi kuvat ’katujen lapsista’ tukivat sanomaa kivikasarmien haitallisuudesta lasten tasapainoiselle kehitykselle.

Väestöliiton julkaisema kirja oli jatkoa suomalaiselle kaupunkikriittiselle keskustelulle. Kirjan voidaan ajatella olevan yksi tulkinta 1900-luvun alun (asuntoreformistisesta) kaupunkielämän uudelleen määrittelystä, jossa korostettiin fyysisten rakenteiden ja mentaliteetin keskinäisriippuvuutta. Tällainen ajattelu olikin yksi Tapiolan rakentamisen kulmakiviä, ja erityisesti arkkitehdit toimivat tämän ajatuksen kätilöinä.[55] Ajattelutapa näkyi myös sisustusihanteissa, kuten Kodin sisustajan tyylikirjasta vuodelta 1957 saattaa päätellä: ”Kaupunkimiljöön maalaistuttaminen ja maaseudun teollistaminen ovatkin meidän aikamme ydinkysymyksiä”.[56]

Von Hertzen tuskastui kirjansa saamaan vastaanottoon. Kirja ei synnyttänyt muuta kuin vilkkaan keskustelun. Toiminnan miehenä tunnettu nuori juristi lähti kokoamaan joukkoa eturivin vaikuttajia ihanneyhdyskunnan perustamiseksi. Von Hertzen puhui ”provokatiivisen toiminnan tarpeesta” ja ”intelligenssiosamäärän” epätasaisesta jakautumisesta maassamme. Hän kuitenkin uskoi eliitin kykyyn ratkaista kansallinen asunto-ongelma tilanteessa, jossa jopa nauloista oli huutava pula. Myös Kaunis Koti -lehtien artikkelit heijastivat tällaista ajattelutapaa. Esiteltävät kodit olivat usein joko arkkitehtien omia koteja[57] tai näyttelyhuoneistoja.

Tapiolan rakentamisen aktivistien käsitykset hyvästä elämästä muuttuivat rakentamisen myötä. Von Hertzen muutti käsitystään esimerkiksi korkeiden rakennusten haitallisuudesta lapsille, kuten myös urbaanin kahvila- ja ravintolakulttuurin merkityksestä. Washington Post -lehden arkkitehtuurikriitikon von Eckardtin mukaan Tapiolassa oli kysymys oikeanlaisen edistyksen määrittelystä, jossa eliitillä oli erityinen suostuttelijan roolinsa. Hän viittaa von Hertzenin ajatuksiin:

    Kun me vihdoin seisomme Lännen rinnalla, kyselemme itseltämme, mitä teemme uudelle yltäkylläisyydelle. Emme voi syödä enempää. Todelliselle autojen ja keksintöjen tarpeellemme on olemassa raja. – – Niinpä ryhdyin vakuuttamaan maanmiehiäni siitä, että meidän pitäisi rakentaa kaikille sopivaa ja kaunista ympäristöä.[58]

Väestöpolitiikka oli keskeinen tausta tällaiselle ajattelulle:

    Nykyiset suurkaupungit ovat suuria ihmismateriaalin tuhoajia. Magneetin tavoin ne vetävät puoleensa usein aktiivisinta ja kehityskelpoisinta väestöaineista tuhotakseen sen sitten lyhyessä ajassa. – – Suvut sammuvat. Ne eivät kestä kaupunkielämän paineita. Vain jatkuvan maaltamuuton antama ihmistäydennys tuo pelastuksen. Suomalaista elokuvaa tutkineet Kimmo Laine ja Silja Laine ovat aiheellisesti epäilleet, että kaupungin ja maaseudun vastakkainasettelua on vahvasti liioiteltu suomalaisessa historian tutkimuksessa. Kysymys on enemmän maaseudun ja kaupungin rajankäynnistä kuin vastakkainasettelusta. Mahdollisen vastakkainasettelun osapuolet eivät ehkä olekaan maaseutu ja kaupunki vaan pikemminkin talonpoikais-kansanomainen asuminen ja seurapiirien salonkielämä.[60] Tämä on hyödyllinen tarkennus mietittäessä edellä esitettyjä kodin sisustuksen visioita.

Varsinainen urbaani Suomi syntyi oikeastaan vasta 1950-luvun jälkeen 1960-luvun suuren rakennemuutoksen ja modernin kulutusyhteiskunnan läpimurron myötä. 1950-luvun kehitys loi kylläkin perustan myöhemmälle urbaanille elämänmuodolle.[61] Suomalaiset kansallismaisemat on mielletty tavallisesti agraareiksi luonnonmaisemiksi tai korkeintaan maatalouden vaikutuksesta syntyneiksi viljapeltomaisemiksi. Petri J. Raivo osuu oikeaan todetessaan, että moderneja kansallismaisemia on vähän. Hän pitää Tapiolan puutarhakaupunkia tällaisena modernina kansallismaisemana. Moderneiksi kansallismaisemiksi voidaan Kirsi Saarikankaan tapaan sanoa myös 1970-luvun Koivukylää, joka pääkaupunkiseudulla edusti tyypillistä metsälähiötä.[62] Tapiolaan viitattiinkin Kaunis Koti -lehdessä. Lehden toimituskunnan sisustus- ja asumisideaalit tulivat pitkälti Tanskasta, Ruotsista ja Englannista 1950-luvulla. Luonnonläheinen puutarhakaupunki-ideaali sopi hyvin agraariseen perintöön voimakkaasti nojaaville suomalaisille. 1950-luvun Kaunis Koti -lehdissä näkyi yllättävän vähän viittauksia varsinaisiin urbaaneihin ympäristöihin ja kerrostaloihin.

1960-luvulla yhä useammista suomalaisista tuli muuttoliikkeen myötä kaupunkilaisia. Maaseutumaiset taajamat, kuten pikkukaupungit, kirkonkylät ja kauppalat, tarjosivat maaseutu- ja kaupunkimaisen asumisen välimuotoja. Rakennemuutoksen nopeus ja voimakkuus saattavat selittää osaltaan sitä, miksi agraarisuuden ihailu on ollut niin voimakasta ja kaupunkikulttuuri syntynyt myöhään Suomessa. Onhan ensimmäisen polven kaupunkilaisilla ollut hyvin läheiset ja tiiviit suhteet maaseudulle.

Kiinnostava piirre 1950-luvun puolivälin sisustuslehdissä on kartanoiden ja muiden yläluokkaisten asuntojen esittely lukijoille. Museomaiset maalaiskartanot edustivat puitteiltaan tavallisen kansalaisen elämänpiiriä huonosti, mutta Kaunis Koti -lehteen kirjoittanut ”sisustuseliitti” ajatteli varmaan kyseisten miljöiden tarjoavan makuideaaleja keskiluokalle. 1950-luvulla niukkuus oli kuitenkin useimpien kansalaisten arkipäivää, ja haaveilun kohteita olivat ylipäätään oma koti ja mahdollisesti ensimmäiset kotitalouskoneet.

Suomalainen koti oli 1950-luvulle tultaessa saamassa vähitellen entistä modernimman ilmeen ainakin sisustuseliitin ajatuksissa. Airi Partio tiivistää kiinnostavasti modernin kodin piirteitä vastatessaan artikkelissaan otsikon kysymykseen ”Mitä tarkoittaa käsite ’moderni koti’ ”:

    Mukavuus, käytännöllisyys ja tarkoituksenmukaisuus pätee keittiöstä olohuoneen kautta makuuhuoneeseen. Kaikkia tekniikan keksintöjä on hyväksi käytetty, istuimenkin saa korkeaksi, keskikorkeaksi tai matalaksi takkatuoliksi mielen mukaan. Keittiön pyörillä liikkuvan pöydän ja olohuoneen pöydän voi alahyllyn ja jatkojalkojen avulla yhdistää suureksi pinnaksi juhlatilaisuuksia varten. Säilytystilat ovat mahdollisimman käytännöllisiä ja yksinkertaisia. Jokaisella tavaralla on oma paikkansa. Tämä kaikki on vielä sellaista, jonka varmaan jokainen sisustaja tuntee tavoittelemisen arvoiseksi. Ne tekijät, joihin ’modernin kodin’ moittijat pahimmin törmäävät, ovat nimenomaan muodot ja värit.[63]

Funktionaalisuus ja mukavuus olivat lyöneet läpi. Suomalaisten vähitellen vaurastuessa sohvaryhmät, televisiovastaanottimet ja viihde-elektroniikka alkoivat vallata kotien olohuoneita ja erilaiset kodinkoneet keittiöitä. Suomi liittyi modernien kulutusyhteiskuntien joukkoon. Kuten Pekka Korvenmaa Taide & Teollisuus. Johdatus suomalaisen muotoilun historiaan (2009) -kirjan johdannossa kirjoittaa, monipuolistunut tutkimus on viimeisen kahdenkymmenen vuoden aikana laajentanut ja syventänyt kuvaa suomalaisen taideteollisuuden historiasta. Näkökulmia on kuitenkin yhä myös avaamatta. Yksi näistä on taideteollisuuskritiikki. Suomalaisen kuvataidekritiikin historiaa ryhdyttiin kartoittamaan laajemmin 1990-luvun lopulla,[1] mutta taideteollisuuskriitikoihin, heidän tuotantonsa laajuuteen ja luonteeseen ei suomalaisessa tutkimuksessa ole toistaiseksi kiinnitetty tarkempaa huomiota. Lehtikirjoittelua on käytetty taideteollisuushistorian tutkimuksessa sekä lähteenä että tutkimuskohteena. Lehtikirjoituksista poimituilla sitaateilla on pyritty välittämään asenteita ja ajankuvaa, mutta tekstejä ja niiden retoriikkaa on myös analysoitu merkityksiä ja arvoja tuottavina ja kantavina. Tekstejä on tarkasteltu kuitenkin pääasiassa osana laajempaa taideteollisuusdiskurssia tai kodinsisustuskeskustelun puheavaruutta.[2]

Taideteollisuutta käsittelevässä lehtikirjoittelussa tapahtui 1950-luvulla muutos. Taideteollisuudesta alettiin kirjoittaa laajemmin kuin vain näyttelyiden yhteydessä ja taideteollisuus sai alaan erikoistuneita kirjoittajia.[3] Taideteollisuuteen profiloituneisiin toimittajiin kuuluivat 1950-luvulla Helsingin Sanomien Annikki Toikka-Karvonen, Hufvudstadsbladetin Benedict Zilliacus ja Uuden Suomen Kerttu Niilonen. Kuvataidekriitikoista Eila Pajastie kirjoitti myös taideteollisuudesta ja hän kuului Toikka-Karvosen ja Niilosen kanssa Kaunis Koti -lehden asiantuntijakirjoittajiin 1950–60 -luvuilla.[4] Aikaisemmin taideteollisuudesta olivat kirjoittaneet lähinnä arkkitehdit, taideteollisuusalan ammattilaiset ja jossakin määrin myös kuvataidekriitikot.[5]

Tämän artikkelin päähenkilönä on Annikki Toikka-Karvonen (1915–2009), joka oli 1950–60 -luvuilla yksi aktiivisimmista suomalaisen taideteollisuuden puolestapuhujista.[6] Hän aloitti Helsingin Sanomien taideteollisuuskriitikkona vuonna 1953 ja toimi tässä tehtävässä kymmenen vuoden ajan kirjoittaen ajankohtaisista kotimaisista ja ulkomaisista näyttelyistä ja tapahtumista. Toikka-Karvonen oli opiskellut Helsingin yliopistossa valtio-oppia, kansantaloustiedettä, englantilaista ja saksalaista filologiaa. Opiskeluaikana hän vietti yhden kesän Englannissa (1936) ja yhden kesän Saksassa (1939). Opiskelujen loppuvaiheessa hän vaihtoi saksalaisen filologian taidehistoriaan ja valmistui maisteriksi vuonna 1941. Jatkosodan jälkeen hän jatkoi taidehistorian opintoja osallistuen sekä Onni Okkosen että Ludvig Wennervirran luennoille. Tuolloin hän toimi myös Ylioppilaslehden päätoimittajana (1945–46). Toikka-Karvosen ensimmäinen taideteollisuuden aihepiiriin kuuluva kirjoitus julkaistiin Taiteen Maailma -lehdessä vuonna 1946.[7]Tämän jälkeen hän jatkoi lehden avustajana kirjoittaen pääasiassa kuvataiteista. Vuonna 1950 Toikka-Karvosesta tuli Taiteen Maailman päätoimittaja,[8] ja vuodesta 1952 alkaen hän alkoi kirjoittaa kuvataiteista ja taideteollisuudesta myös uutiskuvalehti Viikkosanomiin.[9] Ennen ryhtymistä Taiteen Maailma -lehden avustajaksi Toikka-Karvonen oli hankkinut kokemusta toimittajan työstä Suomen suurtalkoot ry:n Talkootyö-lehden toimituskunnassa sodan aikana ja sen jälkeen kirjoittamalla Pirkka-lehteen.[10]

Toikka-Karvonen kirjoitti 1940–60 -luvuilla useisiin lehtiin ja myös muista kuin taideteollisuuden aiheista. Toimittajan ja kriitikon työ ei ollut hänen varsinainen päivätyönsä, eikä pääasiallinen toimeentulon lähde. Taidehistorian professori Onni Okkonen pyysi häntä tutkimusassistentikseen ryhtyessään kirjoittamaan Akseli Gallen-Kallelan elämänkertaa vuonna 1946. Toikka-Karvonen jatkoi Okkosen tutkimusassistenttina tämän siirtyessä Helsingin yliopiston taidehistorian professorin virasta vasta perustettuun Suomen Akatemiaan vuonna 1948 ja toimi tehtävässä Okkosen eläkkeelle jäämiseen, vuoteen 1956 saakka. Vuonna 1958 Toikka-Karvonen valittiin vasta perustetun Tarvaspään museon intendentiksi. Hän jäi eläkkeelle museonjohtajan tehtävästä vuonna 1978.[11]

Käsittelen aluksi Toikka-Karvosen toimittaja- ja kriitikkouran alkuvaiheita, jonka jälkeen tarkastelen yksityiskohtaisemmin hänen toimintaansa Helsingin Sanomien taideteollisuuskriitikkona 1950-luvulla. Keskityn erityisesti hänen kirjoittamiinsa arvioihin Suomen Taideteollisuusyhdistyksen ja Koristetaiteilijain Liitto Ornamon järjestämistä vuosittaisista taideteollisuusnäyttelyistä. Kiinnitän huomiota hänen tapaansa rakentaa näyttelyarviot, hänen kirjoitustyyliinsä sekä siihen, miten hän kirjoittaa arvioissaan suunnittelijoista ja taideteollisuuden eri aloista. Käsittelen artikkelissa myös sitä, miten Toikka-Karvosen eri lehtiin kirjoittamat artikkelit suhteutuvat toisiinsa. Tavoitteena on luoda yleiskuva Toikka-Karvosen toiminnasta taideteollisuuskriitikkona keskustelemalla siitä, miten hän päätyi kriitikoksi, mihin lehtiin ja miten hän kirjoitti. Tämä artikkeli liittyy tutkimusprojektiini, joka käsittelee Toikka-Karvosen työtä sisustustoimittajana ja taideteollisuuskriitikkona. Tulen palaamaan tekeillä olevassa julkaisussa Toikka-Karvosen kirjoittamiin henkilökuviin suunnittelijoista sekä kysymykseen siitä, mikä oli hänen tekstiensä suhde muuhun taideteollisuuskirjoitteluun. Miten taideteollisuudesta päädyttiin kirjoittamaan? Ainakin Toikka-Karvosen ja Benedict Zilliacuksen kohdalla sysäys tuli henkilökohtaisten kontaktien kautta. Molemmat ryhtyivät kirjoittamaan alalla aktiivisesti toimivien suunnittelijoiden pyynnöstä. Iittalan lasitehtaalla oli sotien jälkeen ryhdytty uudistamaan tuotantoa, ja tehtaan suunnittelijana toiminut Toikka-Karvosen serkku Erkki Vesanto houkutteli tämän kirjoittamaan uuden suunnittelun puolesta.[12] Zilliacus puolestaan on kertonut saaneensa ”herätyksen” taideteollisuudesta kirjoittamiseen kouluaikaiselta luokkatoveriltaan, sotien jälkeen uraansa aloittaneelta sisustusarkkitehti Olof Ottelinilta. Zilliacus on muistellut, että Ottelin oli hienovaraisesti selvittänyt hänelle ”että oli olemassa jotakin sellaista kuin taideteollisuus ja että tätä ilmiötä kannatti tukea ja siitä kirjoittaa”.[13] Eila Pajastie sai kosketuksen kenttään jo lapsena. Hän oli tekstiilitaiteilija Eva Anttilan tytär.[14]

Benedict Zilliacus on kuvannut lehdistön roolia 1950-luvulla seuraavasti: ”Yleensäkin on todettava lehdistön ja Taideteollisuusyhdistyksen energinen valistuskampanja – usein vastavuoroisen inspiraation tulos – vuosikymmen positiivisiin ilmiöihin kuuluvaksi.”[15] Taideteollisuusalalla työskentelevät henkilöt, alan yritykset ja alaa tukevat tahot olivat aloittaneet aktiivisen työskentelyn näkyvyyden aikaansaamiseksi jo 1940-luvulla. Vuonna 1947 Arabian PR-päällikkönä aloittaneella H. O. Gummeruksella oli tässä keskeinen rooli. Hän siirtyi Suomen kannalta voittoisan vuoden 1951 Milanon triennaalin jälkeen Suomen Taideteollisuusyhdistyksen toimitusjohtajaksi ja nosti kansainvälisistä näyttelyistä tiedottamisen yhdeksi yhdistyksen keskeisistä tehtävistä.[16] Toinen konkreettinen toimenpide oli vuonna 1948 Suomen Taideteollisuusyhdistyksen ja Valiolehtien yhteistyönä perustettu Kaunis Koti -lehti. Alkuvuosina lehdessä oli vahvasti makukasvatuksellinen ote. Lukijoita opastettiin modernin maun mukaiseen sisustamiseen ja kodin esineiden valintaan. Lehdessä tuotiin myös aktiivisesti esille uuden taideteollisuuden pyrkimyksiä: pohdittiin alan ajankohtaisia kysymyksiä ja kirjoitettiin alan näyttelyistä.[17] Vaikka lehti jatkoikin pian perustamisensa jälkeen kaupallisena hankkeena, taideteollisuuden ajankohtaiset aiheet säilyttivät keskeisen aseman lehden sisällössä. Vuonna 1953 tehtiin kaksi taideteollisuuden näkyvyyteen vaikuttanutta avausta: Annikki Toikka-Karvosta pyydettiin Helsingin Sanomien taideteollisuuskriitikoksi ja Wärtsilä-yhtymä ryhtyi panostamaan uutuuksien markkinointiin perustamalla Keramiikka ja lasi -lehden.[18]Samana vuonna myös Arkkitehti-lehdessä päätettiin antaa lisää palstatilaa taideteollisuudelle.[19]

Toikka-Karvonen aloitti taideteollisuudesta kirjoittamisen selkeästi makukasvattajan roolissa. Hänen ensimmäinen taideteollisuutta käsittelevä kirjoituksensa ”Lasin kauneutta” julkaistiin Taiteen Maailma -lehdessä vuonna 1946. Siinä Toikka-Karvonen kirjoitti Iittalan tavoitteista valmistaa korkeatasoista taidelasia ja vieritti vastuuta näiden suunnitelmien onnistumisesta myös kuluttajille. Hän kritisoi suomalaisten kuluttajien maun kehittymättömyyttä ja selvitti hyvän maun mukaisen taidelasin ominaispiirteitä, joita olivat materiaalin luonteen kunnioittaminen, muodon ensisijaisuus ja pyrkimys yksinkertaisuuteen.[20]

Iittala ei kohdistanut makukasvatusta vain ostavalle yleisölle. Toikka-Karvosta pyydettiin kirjoittamaan makukysymyksestä ja uuden lasisuunnittelun kauneudesta myös Iittalan puhalluksia -henkilökuntalehteen. Samana vuonna, kun Vesanto sai houkuteltua Toikka-Karvosen kirjoittamaan uuden suunnittelun puolesta, Iittalan lasitehdas järjesti yhdessä Taideteollisuusyhdistyksen kanssa kilpailun, jonka tuloksena Tapio Wirkkala ja Kaj Franck kiinnitettiin tehtaan suunnittelijoiksi.[21] Henkilökuntalehteen pyydettyjen kirjoitusten tavoitteena oli vakuuttaa tehtaan työntekijät, ennen kaikkea taiteilijoiden kanssa läheisessä yhteistyössä työskentelevät lasinpuhaltajat, uuden tyylin kauneudesta. Toikka-Karvonen kirjoitti Iittalan puhalluksia -lehteen otsikolla ”Ei meillä kaikilla ole hyvä maku – mutta se voi parantua”.[22] Vuonna 1947 ilmestyneessä kolmiosaisessa ”Millainen lasiesine on kaunis” -artikkelisarjassa hän kirjoitti lasiesineiden kauneudesta ja niiden suunnitteluperiaatteista.[23] Asiantuntijan roolissa hän korosti modernistisia suunnitteluperiaatteita, kuten käytännöllisyyttä, materiaalivalintaa, yksinkertaisuutta, tyylipuhtautta ja sitä, että ”esine ilmensi aikakauden ja kansan omaa kauneuskäsitystä”.[24] Näiden periaatteiden toteutumista tai toteutumattomuutta havainnollistettiin Iittalan lasitehtaan valikoimista poimituin kuvaesimerkein.

Taiteen Maailma -lehden avustajana toimiessaan Toikka-Karvonen kirjoitti näyttelykatsauksissaan myös ajankohtaisista taideteollisuusalan kotimaisista näyttelyistä. Hän alkoi kirjoittaa säännöllisesti taideteollisuudesta kuitenkin vasta olympiavuonna 1952. Tuon vuoden ensimmäisessä numerossa hän otsikoi artikkelinsa ”Voitimme Milanossa” korostaen vuoden 1951 merkitystä suomalaisen taideteollisuuden kansainvälisen läpimurron vuotena.[25] Samana vuonna hän esitteli lehdessä Timo Sarpanevan nuorena monipuolisena suunnittelijalahjakkuutena.[26] Viikkosanomiin hän kirjoitti Birger Kaipiaisen keramiikkataiteesta[27], Tapio Wirkkalan vaneriveistoksista[28] ja Sarpanevan painokangassuunnittelusta[29]. Loppuvuonna pidetystä Taideteollisuusyhdistyksen vuosinäyttelystä hän kirjoitti sekä Viikkosanomiin[30] että Taiteen Maailmaan[31].

Ryhtyessään kirjoittamaan säännöllisemmin taideteollisuudesta Toikka-Karvosen arvostelu kohdistui erityisesti alan vähäiseen näkyvyyteen kotimaisessa lehdistössä. Taiteen Maailma -lehden pääkirjoituksessa, joka oli otsikoitu ”Kunnia sille kelle se kuuluu”, hän kritisoi suomalaisten suhteellisuudentajun puutetta ja urheilu-uutisoinnin ylivaltaa verrattuna taidetta koskevaan uutisiin: ”Kun suomalainen taideteollisuus saavuttaa kansainvälisessä näyttelyssä häikäisevän menestyksen, josta muun maailman lehdistö kirjoittaa suurin otsikoin ja superlatiiveja säästämättä, riittää kotimaan lehdiltä vain pari riviä jossain palstan täytteeksi.”[32] Hän moitti myös vähättelevää asennetta taideteollisuutta kohtaan. Esimerkkinä tästä hän käytti Suomen Kuvalehdessä julkaistua kirjoitusta, jossa kritisoitiin taideteollisuuden taiteellista painotusta ja viitattiin Wirkkalan ei-esittäviin vaneriveistoksiin.[33] Toikka-Karvonen vastasi kipakasti:

    Jos me täällä kotimaassa rupeamme muokkaamaan mielipidettä taideteollisuudellemme epäsuotuisaksi oikein julkisen sanan voimalla, on turha kuvitella, että taideteollisuutemme siitä huolimatta eläisi ja kehittyisi.Meidän olisi täysi syy jokaisen ottaa hattu päästämme niiden naisten ja miesten kunniaksi, jotka ovat työllään tuoneet maallemme kansainvälistä mainetta ja pantuamme hatun takaisin päähämme tukea heidän jatkuvaa työskentelyään, jos ei muuten, niin ainakin hillitsemällä ylimielistä arvostelunhaluamme.[34]

Lainaus kuvastaa Toikka-Karvosen puolustavaa, arvostavaa ja kannustavaa asennetta uutta taideteollisuutta kohtaan, joka säilyi hänen myöhemmissäkin kirjoituksissaan. Se toimii myös esimerkkinä hänen arkailemattomasta ja usein kansalliseen velvollisuuden tunteeseen vetoavasta kirjoitustyylistään. Kuin vastauksena Suomen Kuvalehdessä esitettyyn kritiikkiin hän kirjoitti perusteellisen artikkelin Wirkkalan vaneriveistoksista, niiden synnystä, valmistuksesta ja menestyksestä Viikkosanomiin vielä samana vuonna.[35] Saman vuoden vuosinäyttelyn arvio sai otsikon ”Taideteollisuusnäyttely – vuoden taidetapaus”.[36] Hän toisti kritiikkinsä lehdistön välinpitämättömyyttä kohtaan kirjoittaessaan saman vuoden joulukuussa Viikkosanomiin Sarpanevan menestyksestä pohjoismaisessa painokankaiden suunnittelukilpailussa.[37] Seuraavana vuonna Toikka-Karvoselle tarjottiin mahdollisuutta vaikuttaa taideteollisuuden saamaan huomioon Helsingin Sanomien taideteollisuuskriitikkona. Toikka-Karvonen kirjoitti ensimmäisen arvionsa Helsingin Sanomiin loppuvuodesta 1953. Se käsitteli Taidehallissa järjestettyä Amerikkalainen koti -näyttelyä.[38] Seuraavan kymmenen vuoden ajan hän kirjoitti lehteen näyttelyarvioita taideteollisuusalan yhteisnäyttelyistä ja suunnittelijoiden yksityisnäyttelyistä. Hän uutisoi ulkomaille lähtevien näyttelyiden ennakkoesittelyistä Suomessa ja kirjoitti suomalaisten näyttelyiden ulkomailla saamasta huomiosta. Toikka-Karvonen kirjoitti Taideteollisuusyhdistyksen vuosittaisten näyttelyiden lisäksi muutamista ajankohtaisista näyttelyistä tai tapahtumista vuosittain. Vuonna 1954 hän uutisoi esimerkiksi Timo Sarpanevan saamasta huomiosta USA:ssa ja seuraavana vuonna hän kirjoitti H55-näyttelystä Helsingborgissa. Vuonna 1956 suomalaista taideteollisuutta esiteltiin useaan otteeseen ulkomailla. Alkuvuodesta Toikka-Karvonen uutisoi Tapio Wirkkalan ja Rut Brykin yhteisnäyttelystä ja Brykin yksityisnäyttelystä Yhdysvalloissa.[39]Hän kirjoitti myös Dora Jungin, Kaj Franckin ja Bertel Gardbergin yhteisnäyttelyn saamasta huomiosta Kööpenhaminassa,[40] uutisoi Dansk Kunsthaandvaerk -lehdessä julkaistusta laajasta suomalaisen taideteollisuuden esittelystä,[41] ja kirjoitti Norjaan lähtevän ryijynäyttelyn valmisteluista.[42] 1950-luvun alussa Toikka-Karvosen artikkeleita ilmestyi vuosittain alle kymmenen. Määrällisesti eniten hän kirjoitti Helsingin Sanomiin vuosina 1958–59: yli 30 näyttelyarviota tai taideteollisuutta koskevaa uutista vuodessa. Hän oli yksi kirjoittajista, joka raportoi suomalaisen muotoilun esiintymisistä maailmalla. Toikka-Karvonen kirjoitti muun muassa Milanon triennaalinäyttelystä vuonna 1957 ja seuraavan vuoden Brysselin maailmannäyttelystä ja siihen valmistautumisesta[43] sekä Kölnin huonekalumessuista, joille hän osallistui Suomen Ulkomaankauppaliiton edustajana.[44] 1960-luvun alussa suurin osa Toikka-Karvosen arvioista käsitteli suunnittelijoiden yksityisnäyttelyitä. Tarkastelen seuraavaksi tarkemmin Toikka-Karvosen arvioita Helsingin Taidehallissa vuosina 1953–58 järjestetyistä Suomen taideteollisuusalan yhteisesiintymisistä. Vuosinäyttelyiksi nimettyjä taideteollisuuden ajankohtaiskatsauksia järjestettiin vuosina 1953–55. Vuonna 1956 ei järjestetty perinteistä vuosinäyttelyä, vaan Taidehallissa oli loppuvuodesta esillä ensin suomalaisen lasituotannon 275-vuotisjuhlanäyttely ja sen jälkeen Suomeen Norjan kiertueelta palannut ryijynäyttely. Vuonna 1957 Taidehallissa järjestettiin teollisen muotoilun teemanäyttely. Vuoden 1958 näyttely sai otsikon Elämisemme ja olemisemme. Vuoden 1959 taideteollisuusnäyttelyssä katsottiin historiassa taaksepäin, kun Kaj Franck ja Maija Heikinheimo kokosivat Taidehalliin suomalaisen taideteollisuuden historiaa käsittelevän näyttelyn. Tähän näyttelyyn myös päättyi vuosittaisten taideteollisuusnäyttelyiden sarja. Toikka-Karvonen kirjoitti taideteollisuuden vuosittaisista yhteisesiintymisistä yksityiskohtaisesti ja arviot julkaistiin Helsingin Sanomissa kahdessa tai useammassa osassa. Arviot oli rakennettu niin, että kukin taideteollisuuden ala esiteltiin omana kokonaisuutenaan. Vuoden 1953 taideteollisuusnäyttelyn arvion ensimmäisessä osassa Toikka-Karvonen kirjoitti huonekaluista ja tekstiileistä. Seuraavana päivänä julkaistussa toisessa osassa hän kirjoitti keramiikasta, lasista, hopeasta ja valaisimista. Hän ei kuitenkaan noudattanut tiettyä kaavaa alojen järjestyksessä. Seuraavan vuoden näyttelystä Toikka-Karvonen julkaisi ensin arvion lasi-, keramiikka-, hopea- ja puuesineistä ja huonekalut, tekstiilit ja tapetit esiteltiin arvion toisessa osassa. Toikka-Karvonen aloitti vuosinäyttelyarviot pohtimalla jotain taideteollisuusalan yleisempää kysymystä tai näyttelyn keskeistä teemaa. Vuoden 1953 näyttelyn arviossa korostui huonekalujen rooli sisustuksen runkona. Toikka-Karvonen painotti, että juuri kalusteet vaikuttavat eniten kodin yleisilmeeseen, viihtyvyyteen ja arjen sujuvuuteen. Huonekalut olivatkin se osa taideteollisuusnäyttelyä, joka Toikka-Karvosen mukaan kiinnostaa yleisöä eniten. Hän kirjoitti, suuren yleisön myös ymmärtävän parhaiten huonekalusuunnitteluun liittyviä kysymyksiä, ”koska sillä on omakohtaista, elävää intressiä tähän tuotantoon ja onnistuneiden ratkaisujen oivallisuus tajutaan silloin ilman suurempia teoreettisia selityksiä tai puolusteluja”.[46] Huonekalujen vähäinen osuus näyttelyesineistä saikin häneltä kritiikkiä. Annikki ja Ilmari Tapiovaaran suunnittelema sisustus – näyttelyn ainoa – sai häneltä varautuneet kiitokset. Toikka-Karvonen piti sisustusta esteettisesti viehättävänä, rytmikkäänä kokonaisuutena. Hänen mielestään kalusteet olivat kuitenkin epäkäytännöllisen matalia ja väliseinähyllyköt peittivät näkyvyyttä.

Seuraavaksi Toikka-Karvonen siirtyi kirjoittamaan tekstiileistä, joiden kriitikko arveli kiinnostavan huonekalujen jälkeen seuraavaksi eniten suurta yleisöä. Hänen mukaansa ryijyt olivat ”löytäneet kestävän pohjan ja taiteellisen tasapainon”.Huomiota saivat uudet ryijysuunnittelijat Eva Lauste ja Martti Mykkänen, jotka Toikka-Karvosen mukaan kilpailivat kunnialla vanhemman polven kanssa. Printexin suunnittelija Vuokko Eskolin sai kiitosta ”komeista, ryhdikkäistä” malleistaan. Kriitikko piti kudottujen kankaitten malleja ja kudontaa yleisestikin korkeatasoisena, mutta antoi moitteita värityksestä, joka oli yleissävyltään raskas.[47]

Toikka-Karvosen mukaan taidekeramiikan ja taidelasin taso oli ollut useiden vuosien ajan niin korkea, ettei jatkuvaa itsensä ylittämistä voinut taiteilijoilta odottaa. Hän ei kuitenkaan pitänyt tunnettujen, vanhempien keramiikkataiteilijoiden esiintymistä erityisen antoisana. Birger Kaipiaisen ja Mikael Schilkinin uudistumispyrkimykset olivat hänen mukaansa jääneet ”irrallisiksi kokeiluiksi ilman jatkuvaa hedelmällistä kasvua”. Wirkkalan panoksesta hän kirjoitti: ”Tapio Wirkkalan lasi ei enää kaipaa mainostusta, tuskin laajempaa esittelyäkään. Hänet tunnetaan jo varsin yleisesti mestariksi alallaan”.[48] Sen sijaan Toikka-Karvonen korosti nuorten kykyjen esiintuomisen tärkeyttä ja nimesikin näitä keramiikan alalta: ”Eräät nuoremmat nimet Francesca Mascitti-Lindh, Brita Heilimo, Ulla Procopé, Annikki Hovisaari ja käyttökeramiikan puolella Marita Lybeck ja Kaarina Aho kannattaa jo ottaa vakavasti. Heillä näyttää olevan omaa virkeää sanottavaa ja määrätietoista pyrkimystä työssään.”[49] Sen lisäksi, että Toikka-Karvonen halusi nostaa esille nimenomaan nuoria kykyjä, huomionarvoista on se, että artikkelien yhteydessä julkaistuissa kuvissa kaikki yksittäiset työt ovat naissuunnittelijoilta. Ensimmäisen artikkelin yhteydessä julkaistiin kuvat Airi Snellmanin ryijystä, Maija Isolan ja Vuokko Eskolinin painokankaista sekä valokuva, jossa oli Ann-Mari Holmbergin lasipöytä, Marke Niskalan tuoli ja Saara Sappisen jalkalamppu. Toista artikkelia kuvittivat Francesca Mascitti-Lindhin keramiikkakannu, Saara Hopean kristallirasiat ja kynttilänjalka sekä Lisa Johansson-Papen valaisimet. Näiden lisäksi julkaistiin kuva Annikki ja Ilmari Tapiovaaran suunnittelemasta sisustuksesta. Vuoden 1954 taideteollisuusnäyttelyarvion ensimmäistä osaa väritti vastikään päättynyt Milanon triennaalinäyttely ja siellä saatu menestys. Toikka-Karvonen aloitti puolustamalla taiteilijoita: ”Taideteollisuutemme harjoittajat ansaitsevat täyden tunnustuksen määrätietoisesta työskentelystään ja asiallisen suhtautumisen myös niihin työnsä tuloksiin, jotka tavallisesta katsojasta ehkä ensisilmäyksellä näyttävät ’oudoilta’.”[50] Toisaalta hän edellisvuoden tapaan esiintyi myös suuren yleisön äänenä ja kritisoi sitä, että taideteollisuusnäyttely oli muuttunut esinenäyttelyksi. Hän suositti sisustuskokonaisuuksien palauttamista näyttelyihin. Toikka-Karvosen mukaan ne auttaisivat suurta yleisöä hyväksymään uutuuksia myös omiin sisustuksiinsa. Huonekalusuunnittelun yhteydessä hän korosti käytännöllisyyden tärkeyttä.

Suunnittelussa oli pyritty panostamaan ergonomiaan, ja Toikka-Karvonen arvioi tämän tavoitteen onnistumista. Ilmari Tapiovaaralta oli näyttelyssä Skannon valmistamia kokoontaitettavia tuoleja, joissa yhdistyi kriitikon mukaan yksinkertaisuus, kokoamisen helppous, keveys ja esteettinen miellyttävyys, mutta ergonomiassa oli vielä parantamisen varaa.[51] Toikka-Karvonen moitti tuoleja siitä, etteivät ne antaneet kunnon tukea selkärangalle, vaan istuja tunsi valuvansa selkänojan ja istuimen väliseen aukkoon. Hän piti Hillevi Sepposen Skannolle suunnittelemaa toimistotuolia parempana, mutta ei kovin kauniina. Maija-Liisa Komulaisen Heteka Oy:lle suunnittelema tuoli ei vakuuttanut Toikka-Karvosta istuimena ja esineenä hän piti sitä kömpelön näköisenä. Näyttelyn parhaaksi istuimeksi hän arvioi Tanu Toiviaisen suunnitteleman ja Vakiopuun valmistaman ”palatuolin”, joka sopeutui vaivatta monenlaisiin sisustuksiin. Sitä saattoi käyttää yksinään tai rakentaa paloista sohvan. Perinteisempää linjaa edustavaa Runar Engblomin pinnatuolia hän piti ihanteellisena ruokapöydän tuolina, koska se oli yksinkertainen, tukeva, kevyt, helppohoitoinen sekä kaunis ja edullinen. Hän kiitti arviossaan myös Engblomin tarjoilupöytää kauniiksi sekä suunnittelultaan että toteutukseltaan, mutta lisäsi perään käytettävyyteen liittyvän huomion: ”Toivoisi kuitenkin, että tarjoilupöydissä nykyistä enemmän kiinnitettäisi huomiota päällyspinnan käsittelyyn, niin että se kestäisi muutakin kuin ihailevia katseita”. Esillä ollutta ryijykokoelmaa Toikka-Karvonen piti edellisen vuoden näyttelyyn verrattuna epätasaisempana. Moitteita sai myös ripustus: ”Eva Brummerin Öinen lehto voimakkaine sinisine sävyineen kärsii Kirsti Ilvessalon intensiivisen punaisena hehkuvan grand prix -ryijyn läheisyydestä.”[53] Ellen Alakannon ryijy kuului Toikka-Karvosen mielestä näyttelyn kauneimpien joukkoon ja Eliisa Salmen ryijy oli ”väreissään komea”. Eila Annikki Vesimaan ryijyn hän nosti kokoelman vahvimpiin kuuluvaksi. Toikka-Karvonen kuvasi Dora Jungin tekstiilejä näyttelyssä ”suoranaisiksi helmiksi”. Kiitosta saivat lisäksi Lea Eskolan, Tyyne-Kerttu Virkin ja Alli Koroman käsinkudotut kankaat sekä Uhra Simbergin, Maria Boijen ja Marjatta Metsovaara-Nyströmin tekstiilit. Kriitikko mainitsi myös Marjatta Branderin tehdasvalmisteisten puuvillakankaiden ja Vuokko Eskolinin painettujen kankaiden suunnittelijana.

Arvion yhteydessä julkaistiin kuvat edellä mainituista Tapiovaarojen suunnittelemista tuoleista, Toiviaisen palatuolista ja Engblomin pinnatuolista sekä Vuokko Eskolinin painokankaista, Vesimaan ryijystä ja Jungin kuvakudoksesta. Näyttelyarvioiden lopussa Toikka-Karvonen esitti usein kriittisiä huomioita näyttelyiden toteutuksesta. Vuoden 1953 näyttelyn yhteydessä hän moitti näyttelyluettelon ja tuotetietojen puuttumista. Seuraavana vuonna 1954 Olavi Hännisen ja Yki Nummen näyttelysuunnittelu ja esillepano saivat Toikka-Karvoselta ankaraa kritiikkiä.

Toukokuussa 1955 Toikka-Karvonen arvioi Taideteollisen oppilaitoksen näyttelyn. Hänen mielestään parhaimmat oppilastyöt ylsivät vuosinäyttelyn tasolle ja tuoreudessaan jopa ylittivät sen. Näyttely osoitti Toikka-Karvosen mukaan ”taideteollisen lahjakkuuden elävän nousukautta laajalla rintamalla”. Erityisesti Oivan Toikan työt kiinnittivät hänen huomionsa: ”Sekä hopeakorujen, että keramiikan ja posliinimaalauksen alalla herättää huomiota Oiva Toikka, varsin erikoislaatuinen kyky, jollaisia meidän taideteollisuudessamme esiintyy harvoin. Hänen vahvin puolensa on enemmän pursuavan rikkaassa koristelussa kuin muodon hallinnassa, eikä tällä haavaa ole helppoa ennustaa, mikä tulee olemaan hänen keskeisin työskentelyalansa”.[54] Toikka-Karvonen ylisti myös näyttelyn tekstiilejä: ”Suurimman positiivisen yllätyksen tarjosivat tänä vuonna kuitenkin tekstiilit. Nimenomaan ryijyjen komea rivi kelpaisi jo vaativillekin foorumeille ja on syvinä hehkuvine väreineen ja hallittuine kompositioineen kauneinta, mitä modernin ryijymme historiassa on nähty”.[55] Kiitosta saivat myös kudotut huonekalukankaat, ja erityisesti painokankaat.

Kuin reaktiona Toikka-Karvosen positiiviseen arvioon Taideteollisen oppilaitoksen näyttelystä saman vuoden taideteollisuusnäyttelyyn oli otettu mukaan töitä myös opiskelijoilta. Taideteollisuusyhdistyksen 80-vuotisjuhlan kunniaksi näyttelyssä oli myös retrospektiivinen osuus. Toikka-Karvonen ei kirjoita tarkemmin retrospektiivisen osuuden esineistä. Tekstin pohjalta syntyy kuitenkin mielikuva, että esillä oli edellisten vuosien voitokkaita näyttelyesineitä. Opiskelijatyöt oli sijoitettu samaan tilaan näiden ”grand prix” -esineiden kanssa, ja edelliset joutuivat Toikka-Karvosen mukaan epäedulliseen vertailuasemaan. Hän piti kuitenkin opiskelijatöiden mukaan ottamista toivottavana käytäntönä.[56]

Vuosinäyttelyn arvio julkaistiin taas kahdessa osassa. Ensimmäisessä osassa Toikka-Karvonen kirjoitti keramiikasta, lasista ja hopeasta ja jälkimmäisessä osassa tekstiileistä, valaisimista ja huonekaluista. Toikka-Karvosen mukaan vuosinäyttely oli muuttunut aikaisempiin näyttelyihin verrattuna arkisemmaksi. Hän piti ”oikeana ja asiallisena” ratkaisuna painotuksen siirtymistä käyttöesineisiin, mutta näki sen toisaalta merkitsevän ”runollisuuden katoa”. Arabian taiteilijoista kiitosta saivat tällä kertaa Aune Siimes hienostuneesta taiteellisuudesta ja materiaalin käytöstä sekä Francesca Lindh rikkaasta keraamisesta muodosta, puhtaasta ääriviivasta ja kauniisti sointuvista väreistä. Toini Muonan työt sen sijaan olivat ”venyneen yli sen rajan, mitä voi pitää esteettisesti tai käytännöllisesti perusteltuna”. Hän ei pitänyt töiden harmaata, sementtiä muistuttavaa väriä onnistuneena. Lasisuunnittelijoista hän nosti ensimmäiseksi Kaj Franckin. Saara Hopea sai kiitosta jatkuvasta kehittymistä ja erityisesti juomalasien suunnittelusta. Maininnan sai myös Timo Sarpanevan käyttölasisuunnittelu sekä Nanny Still, joka esiintyi tässä näyttelyssä runsaimmalla lasikokoelmalla. Korusuunnittelijoista Toikka-Karvonen nosti esiin uuden tulokkaan Elis Kaupin. Eero Rislakin hopeakorut ja Vuokko Eskolinin puukorut edustivat Toikka-Karvosen mukaan askeettisessa yksinkertaisuudessaan ”reilua, käyttökelpoista ja suomalaisentuntuista suuntaa”. Tekstiilien osalta Toikka-Karvonen kiinnitti huomiota uudistumiseen, joka näkyi uusissa tekstiilimuodoissa ja kokeiluissa. Hän nosti yhdeksi näyttelyn kauneimmista esineistä Elsa Montell-Saanion mustavalkoisen raanun. Mielenkiintoisin kokeilu puolestaan oli Marjatta Branderin suunnittelema edullinen huonekalukangas, jota Porin puuvilla valmisti useissa väreissä. Vuokko Eskolinin uusia malleja Toikka-Karvonen kuvasi kuvioltaan suurpiirteisemmiksi sekä väreiltään kypsemmiksi ja monumentaalisimmiksi. Näyttelyn valaisimia hän moitti edellisten vuosien tapaan ”koleiksi ja sairaalantuntuisiksi”. Huomautettavaa löytyi niiden valotehosta ja valon kohdentumisesta. Tästä huolimatta hän mainitsi näyttelyn valaisimien joukosta esimerkkejä sekä puhdaslinjaisesta (Tapio Wirkkalan lasikupuvalaisimet) ja asiallisesta suunnittelusta (Yki Nummi maalatusta metallista ja muovista valmistettu valaisin) että kodikkaammista ja tunnelmallisista valaisimista (Lisa Johansson-Papen pöytälamput, Ilmari Tapiovaaran ”tunnelmavalaisin”). Myös Antti Nurmesniemen ”tasapainoinen ja harkitun tuntuinen” näyttelysuunnittelu sai Toikka-Karvoselta kiitosta. Vuonna 1956 Taidehallissa oli marraskuussa esillä suomalaisen lasituotannon 275-vuotisjuhlanäyttely ja joulukuussa Suomeen Norjan kiertueelta palannut ryijynäyttely. Lasinäyttelyn arviossa Toikka-Karvonen kiitteli Tapio Wirkkalaa erinomaisesta näyttelysuunnittelusta. Hän harmitteli, että näyttelyn ”kokonaistaideteos” oli tuomittu purettavaksi.[59] Kiertävän ryijynäyttelyn modernit ryijyt saivat kriitikolta kiitosta Helsingin Sanomissa: ”Tuskinpa meillä on koskaan nähty näin suurenmoista, suorastaan loisteliasta ryijykokoelmaa”.[60] Toikka-Karvonen luonnehti näyttelyä 1950-luvun ryijyjen yleiskatselmukseksi ja hän ihmetteli ryijytaiteilijoiden runsautta. Hän nosti Eva Brummerin, Kirsti Ilvessalon ja Uhra Simberg-Ehrströmin alan vahvimmiksi tekijöiksi, mutta kiinnitti arviossaan huomiota myös nouseviin kykyihin, Eila-Annikki Vesimaahan ja Vappu Niittylään, joiden ryijyt oli valittu kuvittamaan artikkelia.

Vuoden 1957 taideteollisuusnäyttely toteutettiin teollisen muotoilun erikoisnäyttelynä. Totuttuun tapaan Toikka-Karvosen arvio julkaistiin useammassa, nyt peräti neljässä osassa.[61] Ensimmäisen osan alussa hän selvitti teollisen muotoilun pyrkimyksiä. Ilmari Tapiovaaran näyttelysuunnittelua hän piti onnistuneena. Näyttely oli selkeä, helposti ymmärrettävä ja mieleenpainuva, esineistö oli ryhmitelty mielekkäästi. Kaikkien valmistajien keramiikka-esineet esiteltiin yhdessä ja tuolit esiteltiin ”yhtenä mahtavana paraatina”, kaikki mustiksi maalattuina ja verhoiltuina. Tuoleja arvioidessaan Toikka-Karvonen huomautti, että vaikka tuolien ergonomiaan olikin kiinnitetty huomiota, ”ostajan on yhäkin viisainta varmistaa tämä puoli itse istumalla, eikä pelkästään katsomalla”.[62] Toikka-Karvonen ei edelleenkään lämmennyt matalia huonekaluja suosivalle muodille: ”Liian matalat ja liian leveät lavitsat ja jakkarat ja sen mukaisesti liian matalat pöydät ovat esteettisesti kiitollisia sisustusyksiköitä, mutta pakottavat asujan luonnottomaan ja selkää rasittavaan kyykkysillä-elämään”.[63] Olof Ottelinin avotakkatuoli ja Antti Nurmesniemen metallituoli saivat mataluudestaan huolimatta kiitosta sekä ulkonäöstään että mukavuudestaan. Kiitosta saivat Olli Mannermaan Tehokalusteelle suunnittelemat ja Å. L. Lindforsin Skannolle suunnittelemat konttorikalusteet. Niiden suunnittelua ohjasivat selkeämmin määriteltävät käytännön vaatimukset verrattuna kodinkalusteisiin. Valaisimien muotoiluun Toikka-Karvonen toivoi lämpöä ja värejä. Lopuksi hän otti kantaa myös taideteollisuusalan uusiutuvaan terminologiaan ja kritisoi ohjelmalehtisessä käytettyjä ”hienostelevan tuntuisia” design ja designer -sanoja: ”Onhan meillä toki täysin käyttökelpoiset suomenkielisetkin vastineet: teollinen muoto, muotoilu ja muotoilija!”.[64]

Toisessa osassa hän arvioi näyttelyn tekstiilit ja tapetit. Arviota kuvittivat Milanossa palkittu Dora Jungin pellavainen juhlapöytäliina X-tra sekä Maija Isolan Ruusupuu -kangas. Toikka-Karvonen kirjoitti, että Printex Oy oli antanut ”muita tuloksellisemmin taiteilija-muotoilijalle vapaat kädet”. Hänen mukaansa Vuokko Eskolin oli luonut oman tyylin, joka oli samalla ”perinjuurin suomalainen, moderni ja ajaton”. Maija Isolan Ruusupuu puolestaan edusti ”uusinta virtausta, lähestymistä tuoreisiin luonnonmuotoihin, uutta herkempää henkistä asennoitumista, jonka rinnakkaisilmiöitä on havaittavissa muuallakin maailmassa”.[65] Toikka-Karvonen kritisoi sitä, etteivät Printexin kankaat olleet saaneet suurempaa roolia näyttelyissä. Printexin suunnittelijoiden lisäksi hän kiinnitti erityisesti huomiota Marjatta Metsovaara-Nyströmiin tehdasvalmisteisten huonekalukankaiden ja mattojen suunnittelijana. Vuoden 1958 taideteollisuusnäyttelyn arviossa Toikka-Karvonen keskittyy kuvaamaan näyttelyn tunnelmaa. Kriitikko pohtii esteettisissä ihanteissa tapahtuneita ja tapahtumassa olevia muutoksia:

    Kaareva viiva, pyöreä paisuva muoto, elämänläheinen rehevyys ja lämmin värien runsaus, romantiikka hyvin vitaalisessa ja aidossa muodossaan on työntämässä syrjään sitä uusasiallisuuden, koristelemattoman suoraviivaisuuden ja musta-harmaa-valkoisen väriasketismin tyylikautta, joka vielä jokin vuosi sitten uskoi – virheettömän asiallisuutensa ja myös tyylipuhtautensa ansiosta – kelpaavan ihmiskunnalle määrättömiksi ajoiksi eteenpäin.[66]

Toikka-Karvonen piti näyttelykokonaisuutta taas onnistuneena. Esineet eivät jääneet näyttelyarkkitehtuurin varjoon. Esineitä oli mukana runsaasti ja ne oli ryhmitelty kiinnostavasti, ei pelkän esteettisen kokonaisuuden ehdoilla, vaan ottamalla esillepanossa huomioon esineiden käyttötarkoitus. Erityisesti hän kiitteli sitä, että näyttelyssä oli runsaasti sisustuskokonaisuuksia ja että kaikki kodin huoneet, eteisestä kylpyhuoneeseen asti, olivat mukana. Arvion ensimmäisessä osassa Toikka-Karvonen keskittyy näyttelysuunnittelun lisäksi juuri sisustuskokonaisuuksiin. ”Läpikäyvänä pyrkimyksenä näyttelyn huonesisustuksissa on luonteva asiallisuuden ja kodikkuuden yhdistäminen”. Huonekalusuunnittelu poikkesi muiden näyttelyesineiden pyöristyvästä linjasta. ”Sohvien sijalle on määrätietoisesti tunkeutumassa askeettinen lavitsa, jonka tyynytkin toistavat suoraviivaista, suorakulmaista yleisnäköä.” Toikka-Karvonen lausui kokonaisarviona, ”että käyttöesineiden muotoilussa ollaan siirtymässä korkealla leijailevasta esteettisyydestä ja koleasta ’muotopuhtaudesta’ lähemmäksi tavallisen ihmisen elämänpiiriä ja lähemmäksi myös hänen käsityksiään siitä, mikä on viihtyisää.”[67]

Toikka-Karvosen Helsingin Sanomiin kirjoittamia näyttelyarvioita voi kokonaisuutena luonnehtia kannustaviksi, tasapuolisuuteen pyrkiviksi ja käytännönläheisiksi. Hän kuvaili artikkeleissa näyttelykokonaisuutta, tunnelmaa ja yksittäisiä esineitä tarkasti. Tässä mielessä arvioita voi pitää dokumentoivina. Toikka-Karvonen esiintyi artikkeleissa sekä suunnittelijoiden puolustajana että suuren yleisön puolestapuhujana. Hän puolusti ja kannusti suunnittelijoita, mutta esitti myös kriittisiä huomioita yksittäisistä esineistä, näyttelysuunnittelusta tai puuttuvista tuote- tai suunnittelijatiedoista. Vaikka Toikka-Karvonen vaati taideteollisuudelta käytännöllisyyttä, hän ei liittynyt niihin arvostelijoihin, jotka kritisoivat näyttelyiden taidepainotusta. Hän ennemminkin jatkoi Arttu Brummerin ja Kurt Ekholmin taidekäsityötä puolustavalla linjalla. Kritiikki suomalaisen taideteollisuuden eksklusiivisuutta ja taide-esineiden valta-asemaa kohtaan nousi keskustelunaiheeksi 1940-luvun puolessavälissä, ja aiheeseen palattiin toistuvasti koko 1950-luvun ajan.[68] 1950-luvun kuluessa kotimaisissa taideteollisuusnäyttelyissä alettiin esitellä enemmän käyttöesineitä, mutta taiteellinen painotus säilyi kansainvälisissä näyttelyissä. Toikka-Karvonen antoi julkisesti tukensa näyttelyiden järjestäjille ja erityisesti ulkomaan näyttelyiden suunnittelijoille. Hänen mukaansa ulkomaille lähetettävien edustusnäytteiden ja kotimaassa järjestettävät taideteollisuusnäytteiden tavoitteet olivat erilaiset. Ulkomaan edustusnäyttelyissä luotiin Suomi-kuvaa pääasiassa taiteellisin keinoin ja kotimaan näyttelyt suunnattiin kotiaan sisustaville kuluttajille. Toikka-Karvonen ei kyseenalaistanut taideteollisuusalan pyrkimyksiä, mutta arvioi kriittisesti tavoitteiden onnistumista. Taidekriitikko Eila Pajastietä (1918–1994) käsittelevässä tutkimuksessaan taidehistorioitsija Liisa Lindgren kiinnittää huomiota siihen, että suomalaisen kuvataidekritiikin kentälle astui toisen maailmansodan jälkeen runsas määrä naiskriitikoita. Tähän runsaslukuiseen joukkoon kuuluivat Pajastien lisäksi esimerkiksi Nya Pressenin Isa Andrenius, Birgitta Lojander ja Tove Riska, Suomen Sosialidemokraatin ja Uuden Suomen Sirkka Anttila, Suomalaisen Suomen Salme Sarajas-Korte, Ilta-Sanomien Petra Uexküll ja Uuden Suomen Kerttu Niilonen.[70] Tähän luetteloon voi lisätä myös Taiteen Maailmaan, Viikkosanomiin ja Helsingin Sanomiin kirjoittaneen Annikki Toikka-Karvosen. Lindgren korostaa naiskirjoittajien roolia vaikutusvaltaisina makutuomareina ja mielipiteenmuodostajina, vaikka heistä ei olisikaan tullut varsinaisia tähtikriitikoita.[71] Pyrkimyksessä muokata suuren yleisön asenteita taideteollisuudelle myönteisiksi Toikka-Karvosella ja Kerttu Niilosella oli kiistatta aktiivinen ja merkittävä rooli 1940–60 -luvuilla.

Helsingin Sanomiin kirjoitetut näyttelyarviot muodostavat ydintekstit Toikka-Karvosen taideteollisuutta käsittelevässä tuotannossa. Niiden jatkotuotteena syntyi kirjoituksia ja suunnittelijaesittelyjä muihin lehtiin. Kirjoittaessaan ensimmäistä kertaa Amerikkalainen koti -näyttelystä Helsingin Sanomiin, Toikka-Karvonen arvio vain taideteollisuuden osuuden. Sen sijaan Viikkosanomiin hän kirjoitti erilliset artikkelit näyttelyn taideteollisuusosuudesta ja mallikeittiöstä (”Amerikkalainen keittiö tulee Suomeen”).[72] Toikka-Karvonen kirjoitti jatkossakin Helsingin Sanomien julkaiseman arvion jälkeen näyttelyistä tai niihin liittyvistä teemoista muihin lehtiin, pääasiassa Viikkosanomiin tai Kaunis Koti -lehteen. 1950–60 -lukujen vaihteessa hän kirjoitti useita naissuunnittelijoita esitteleviä kirjoituksia Kaunis Koti- ja Me Naiset -lehtiin. Kotimaiselle yleisölle suunnattujen tekstien lisäksi hän esitteli suomalaista taideteollisuutta amerikkalaisessa Craft Horizons -lehdessä[73] ja Suomen Ulkomaankauppaliiton julkaisemassa Finnish Trade Review -vuosikirjassa sekä muutamassa muussa ulkomaisessa tai ulkomaille suunnatussa julkaisussa. Nämä tekstit perustuivat artikkeleihin, joita Toikka-Karvonen oli kirjoittanut suomalaisiin lehtiin. Näyttelyarvioihin perustuvien artikkelien lisäksi hän kirjoitti myös yleisemmin sisustuskysymyksistä ja kodin esineiden valinnasta Kaunis Koti -lehteen sekä Me Naiset -lehteen, Viuhkaan ja Kotilieteen.

Annikki Toikka-Karvosen varhaisissa kirjoituksissa on sotavuosien kansallismielistä hengennostatusta ja yhteiseen ponnistukseen kannustavan propagandan henkeä, jotka olivat tulleet tutuiksi hänen ensimmäisissä toimittajan töissään. Näissä teksteissä korostuu käytännöllisyyden vaatimus, mutta myös ahkeran työnteon, kädentaitojen ja itse tekemisen arvostus. 1940-luvun alussa Toikka-Karvonen oli kehottanut suomalaisia paikkaamaan tavarapulaa puhdekäsitöillä. Hän kannusti kaupunkilaisnaisia mottitalkoisiin ja naisten talkootyöleireille. Toikka-Karvonen otsikoi artikkelejaan esimerkiksi ”Suomalainen nainen ei pelkää suurtakaan puuta” ja ”Kynä vaihtuu kuokkaan ja haravaan”.[74]

Lehtien yleisellä linjalla oli selvästi vaikutusta Toikka-Karvosen kirjoituksiin. Helsingin Sanomissa julkaistuihin arvioihin verrattuna kerran viikossa ilmestyvän uutiskuvalehti Viikkosanomien teksteissä on populaarimpi tai joskus myös poleemisempi ote ja kuvitus on tälle lehdelle tyypillisesti näyttävämpää. Sen sijaan Kaunis Koti -lehteen kirjoitetut tekstit on sidottu selkeämmin kotiin ja sisustukseen, eikä Toikka-Karvonen liitä niitä artikkelin taustalla olevaan näyttelyyn tai näyttelyarvioon.

Toikka-Karvonen ei kirjoittanut taideteollisuudesta ylevöitettynä taidekulttuurina, vaan suhtautui siihen varsin käytännönläheisesti. Toikka-Karvonen pyrki tuomaan taideteollisuuden lähemmäksi arkea tutustuttamalla lukijoita alaan ja kirjoittamalla suunnittelijoiden työstä, esineiden valmistusmateriaaleista ja tekniikoista. Hän arvosti kodin esineissä käytännöllisyyttä ja kodikkuutta. Käytännöllisyyteen kuuluivat esimerkiksi helppokäyttöisyys ja helppohoitoisuus sekä kestävyys. Kriitikkona hän pyrki tasapuolisuuteen, mutta nosti erityisesti nuoria kykyjä yleisön tietoisuuteen ja kannustaa heitä urallaan. Toikka-Karvonen toimi muotoilijoille tärkeänä palautteenantajana eikä hän arkaillut antaa kriittistä palautetta. Muotoilijoista Antti Nurmesniemi on tuonut kriitikon roolin tärkeyden julki Erik Kruskopfin haastattelussa: ”Kriitikot tekivät hyvää jälkeä, dokumentoivat, kohdistivat yleisön huomiota, tekivät muotoilijasta kriittisemmän.” [75]

Toikka-Karvonen koki taideteollisuuskriitikkona ja taideteollisuuden puolestapuhujana toimimisen mieluisaksi ja antoisaksi tehtäväksi. Hänet houkuteltiin mukaan taideteollisuuden ponnistuksiin heti sotien jälkeen ja hän toimi aitiopaikalla suomalaisen taideteollisuuden kansainvälisen menestyksen vuosina. Toikka-Karvonen aloitti makukasvattajan roolissa, jossa hän toisti jo 1800-luvun puolelta tuttuja äänenpainoja, hyvään makuun kasvattamista esimerkin avulla. Hänestä kehittyi tarkkanäköinen, paneutuva ja monipuolinen toimittaja ja kriitikko. Taideteollisuusalan yleinen aktivoituminen, näyttelyiden runsaus ja Suomen näyttelymenestys muodostivat 1950-luvulla positiivisen kierteen. Tilanne kannusti Toikka-Karvosta kirjoittamaan ja hän puolestaan vahvisti kierrettä pitämällä taideteollisuuden asiaa lehdistössä esillä.

1950-luvun taideteollisuuden kultakauteen on liitetty suunnittelijoiden ja heidän työnsä mystifiointi julkisuudessa. Tämän kaltaiset tulkinnat on tehty pitkälti ulkomaisen vastaanoton perusteella sekä nojaten esimerkiksi Arabian tehtaan taiteilijoiden ja jossakin määrin Tapio Wirkkalan julkisuuskuvaan. Tähtikultin ja kansainvälisen menestyksen vuosina Annikki Toikka-Karvosen kirjoituksista avautuu kuitenkin arkisempi kuva suomalaisesta taideteollisuudesta. Toikka-Karvonen kirjoitti suomalaisen taideteollisuuden saamasta huomiosta maailmalla, piti tärkeänä suunnittelijanimien esiintuomista näyttelyarvioissaan ja kirjoitti henkilöjuttuja, jotka esittelivät suunnittelijoita suurelle yleisölle. Tästä huolimatta hänen näyttelyarvionsa ja muut taideteollisuutta käsittelevät tekstinsä keskittyvät enemmän itse esineisiin, valmistustekniikkaan, materiaaleihin sekä alan terminologian ja käytäntöjen avaamiseen kuin yksittäisen muotoilijan persoonaan, oli kyse sitten Wirkkalan vaneriveistoksista tai Dora Jungin damasteista.
Taideteollisella korkeakoululla on erityinen maine puhuttaessa opiskelijaradikalismista ja kulttuurielämän politisoitumisesta 1970-luvulla. ”Atskista” oli lähtenyt Jyväskylän Kesää 1966 kohauttanut Visuaalinen varietee[1] ja vuosikymmentä myöhemmin sanomalehdet uutisoivat koulun opiskelijalakoista ja mielenosoituksista.[2] Äärivasemmistolla oli voimakas asema opiskelijoiden ja nuoren polven opettajien keskuudessa, ja ”Taikia” pidetään yhtenä tuon ajan politisoituneimmista korkeakouluista Suomessa. Pekka Korvenmaa on valottanut näitä politiikan vuosia muotoiluhistorian tutkimuksen näkökulmasta Taideteollisen korkeakoulun juhlakirjassa, joka julkaistiin 1999. Aikalaislähteitä taitavasti hyödyntävässä artikkelissa Korvenmaa kiteyttää, että kuohuvassa keskustelussa neuvoteltiin taideteollisuuden ammattikäytännön ja koulutuksen suhteesta sekä koulutuksen yhteiskunnallisesta ja kulttuurisesta asemasta.[3]

Minkälainen kuva 1970-luvusta avautuu 40 vuoden jälkeen, kun muistelemassa on joukko taideteollisen koulutuksen saaneita Taikin opettajia ja henkilökuntaa – tuon ajan nuoria, alalle astuvia tekijöitä? Tässä artikkelissa reflektoimme tuoreeltaan Taideteollisen korkeakoulun opettajien haastatteluja, jotka toteutettiin vuoden aikana, ensimmäinen toukokuussa 2013 ja viimeisin kesäkuussa 2014. Haastatteluista avautui paitsi muistoja ja ajatuksia politiikan vuosista, myös näkymä muotoilualan huikeaan ideologiseen ja tuotannollis-taloudelliseen kehitykseen, joka heijastui monella tasolla opetusmetodien muutoksessa. Artikkelissa tarkastelemme saamaamme monitasoista ja osin kiehtovan ristiriitaista tietoa sekä pohdimme aikalaishaastatteluja tutkimusaineistona ja muotoiluhistorian lähteenä.

Välitön kimmoke muistitiedon keräämiseen haastatteluhankkeen avulla tuli korkeakoulussa tapahtuvista suurista muutoksista. Aalto-yliopiston käynnistyminen vuonna 2010 tarkoitti muotoilun ”oman” oppilaitoksen historian päättymistä, kun Taideteollinen korkeakoulu liitettiin Teknillisen korkeakoulun ja Helsingin kauppakorkeakoulun kanssa tekniikan, talouden ja taideteollisen alan uudeksi yliopistoksi. Vuonna 2012 Teknillisen korkeakoulun arkkitehtiosasto ja Taideteollinen korkeakoulu yhdistyivät Aalto-yliopiston Taiteiden ja suunnittelun korkeakouluksi.[4] Uuteen yliopistoon siirtyminen aloitti uuden ajan ja merkitsi katkosta historiaan. Samaan aikaan monet pitkään koulussa toimineet opettajat ovat jääneet tai ovat jäämässä eläkkeelle.

Haastatteluhankkeen esikuvana ja mallina oli professori emerita Päikki Prihan työ koulun muistitiedon tallentajana. Hänen johdollaan toteutettiin 2000-luvun alussa sarja koulun henkilökunnan haastatteluja.[5] Priha on itse tutkijana ja opettajana toteuttanut useita tutkimushankkeita, joissa on hyödynnetty haastattelua tutkimusmetodina.[6] Hän on myös useasti julkituonut huolensa muotoilualan historian tallentamisesta ja tutkimisesta.[7] Ohjausryhmässä toimivat Prihan lisäksi professori Lily Diaz sekä professori Pekka Korvenmaa Aalto-yliopistosta. Mukaan toteutukseen kutsuttiin Designmuseo. Haastatteluhanke tarjosi mahdollisuuden muotoilualan muistitiedon kartuttamiseen, ja hankkeessa kerätty aineisto tallennetaan Designmuseoon tutkimuskäyttöä varten.

Designmuseon edustajaksi hankkeeseen tuli museolehtori, FT Leena Svinhufvud. Hänellä oli kokemusta museon koordinoimasta Suomen taideteollisuuden haastattelututkimus -hankkeesta (1989–91), joka on toistaiseksi kattavin muotoilualan muistitiedon kartoitus Suomessa.[8] Toisena haastattelijana toimi TaT Kärt Summatavet, joka perehtyi haastattelumenetelmiin väitöskirjassaan[9] ja joka on haastatellut virolaisia ja suomalaisia muotoilukoulutuksen vaikuttajia post doc -tutkimushankkeessaan vuosina 2013–14. Haastattelut videoitiin, ja tavoitteeksi asetettiin niissä saadun tiedon jakaminen toteuttamalla lyhyitä videoita museon käyttöön. Taustalla oli kokemus Lily Diazin johtamasta Media Design Research -hankkeesta (2012), jossa Taideteollisen korkeakoulun mediaopiskelijat tutkivat muotoilijatiedon jakamista ja käyttöä Designmuseon yleisötyössä. Kuvaajiksi hankkeeseen tulivat muotoilun laitokselta tekstiilitaiteen jatko-opiskelija, sittemmin TaT Marjukka Vuorisalo, joka oli kuvannut Prihan toteuttamia haastatteluja, sekä maisteriopiskelija Barbara Rebolledo median laitokselta.

Hankkeen päämääränä oli dokumentoida eläkkeelle jäävien opettajien ja muun henkilökunnan muistitietoa. Ohjausryhmä laati luettelon pikaisesti haastateltavien nimiä, ja vuoden aikana toteutettiin kahdeksan henkilön haastatellut. Joukossa oli viisi muotoilijakoulutuksen saanutta opettajaa, yksi muun koulutuksen parista opettajaksi taloon tullut sekä kaksi hallintohenkilökuntaan kuulunutta henkilöä; kolme miestä ja viisi naista, joiden syntymävuodet osuivat vuosille 1946–50. Tässä artikkelissa haastateltavat esiintyvät nimettöminä joukon suppeuden takia.

Metodina oli elämäkerrallinen syvähaastattelu, jonka painopiste oli Taideteollisessa korkeakoulussa – haastateltavien oma opiskeluaika sekä työ opettajana ja erilaisissa hallintotehtävissä. Kärt Summatavetin aikaisemmat haastattelut toimivat vertailuaineistona kysymyksille sekä perustana valitulle haastattelumetodille. Kutakin haastateltavaa tavattiin yhdestä kolmeen kertaa, ja haastatteluistunnot kestivät kaksi–kolme tuntia. Lisäksi tehtiin yhteenvedonomainen loppuhaastattelu. Kertaamalla asioita ja palaamalla jo käsiteltyihin teemoihin, oli mahdollista saada esille uutta tietoa. Haastattelukertojen välillä haastateltavalle jäi aikaa muistaa ja tarkistaa asioita.[10]

Näimme meille annetun tehtävän ajankohtaisena ”pilottina” tutkia muistitiedon mahdollisuuksia muotoiluhistorian lähteenä. Haastattelut ovat tärkeä lähde muotoilun toimijoista. Muistitiedon lisäksi ne tarjoavat lupaavan menetelmän muotoiluajattelun tutkimiseen avatessaan haastateltavan reflektointia nykyhetkessä tapahtuvan muistelun ja menneiden tapahtumien välillä. Toistaiseksi ei ole olemassa järjestelmää, jonka puitteissa muotoilualan tekijöitä dokumentoitaisiin säännöllisesti, ja toivomme että hankkeemme voisi antaa kimmokkeen uusien käytäntöjen kehittämiselle.[11] Edellä mainittu Suomen kulttuurirahaston rahoittama Suomen taideteollisuuden haastattelututkimus kartoitti järjestelmällisesti haastattelemalla eri muotoilualojen vanhemman polven tekijöiden elämäkertoja. Tätä tietovarantoa on käytetty monissa tutkimuksissa. Tekijöiden haastattelut ovat keskeinen uutta tietoa tuottava lähdeaineisto monissa muissakin muotoilualan historiahankkeissa, esimerkiksi muotoilijajärjestöjen historiikeissa ja alakohtaista historiaa kartoittavissa tutkimuksissa. Seuraavassa lähdemme luonnostelemaan 1970-lukua Taideteollisessa korkeakoulussa tekemiemme aikalaishaastattelujen perusteella. 1970-lukuteema rajautui “orgaanisesti”, emme etukäteen tienneet, miten kiinnostavasti haastattelut tulisivat valottamaan tätä aikaa. Käytämme heijastuspintana alussa mainittua Pekka Korvenmaan artikkelia Tietoisuuden tasot vuodelta 1999. Se oli ensimmäinen kokonaisvaltainen analyysi muotoilualan tapahtumista 1960-luvun vuosista 1970-luvun loppuun. Korvenmaa julkaisi samasta aiheesta englanninkielisen artikkelin antologiassa Alternative Scandinavian Design vuonna 2012.[13] Korvenmaan tutkimuksen lähtökohtana on teollisuuden määräävä rooli modernin tuotannon, elämäntavan ja ympäristön muokkaajana. Taideteollisuuspohjaisen tuotannon osuus viennistä oli kasvanut vuodesta 1959 vuoteen 1970 peräti 6 %.[14] Tuottoisaksi todetun alueen kehittämisestä alettiin kantaa yhä enemmän huolta ja syntyi taistelu siitä, kuka hallitsee muotoilua kulttuurisena pääomana.[15] Muotoilupolitiikka, joka tähtäisi ammattilaisten asiantuntemuksen parempaan hyödyntämiseen ja tukisi teknokraattis-taloudellista paradigmaa, nähtiin tässä prosessissa neutraalina välineenä, jolla tavoiteltiin ”kansallista etua”.[16] Tässä historiantutkijan näkökulma tulee lähelle 1990-luvun lopun muotoilupoliittista keskustelua, jota Korvenmaa oli itsekin luomassa kirjoittaessaan Sitran tilaamaa raporttia muotoilun tilasta. Korvenmaan artikkelit antavat vankan perustan 1970-luvun muotoiluelämän tarkastelulle, ja niitä on hyvä referoida myös tässä. Koulutuksen kehittäminen ja modernisointi oli keskeinen kysymys. Taideteollinen oppilaitos siirtyi 1965 Suomen Taideteollisuusyhdistyksen ohjauksesta valtion kokonaan ylläpitämäksi kouluksi ja vuonna 1973 siitä tuli korkeakoulu. 1960-luvun loppupuolella nuori polvi lähti valtaamaan asemia taideteollisuuden ”elitistiseksi ja individualistiseksi määritellyltä establishmentilta”.[18] Tämä oli koulun taiteellisena johtajana vuosina 1960–67 toimineen Kaj Franckin lanseeraaman anonymiteettiajattelun sekä globaalin tiedostamisen ja aktivoitumisen aikaa. Korvenmaan mukaan 1960-luvun päättyessä oli muodostunut laaja yksimielisyys yhteiskuntaa palvelevan ja sarjatuotantoon tähtäävän teollisen muotoilun merkityksestä.

Murros oli alkanut kulttuuriradikalismina, ”edistyksellisenä yhteisrintamana”, mutta puoluepolitisoitui 1970-luvulle tultaessa. Nyt kehitystä ohjanneet teollisen muotoilun teknokraattiset, teollisuuslähtöiset koulutusedut saivat vastaansa uudet, ympäristöllistä, sosiaalista ja poliittista vastuuta tähdentäneet arvot.[19] Kun korkeakoulu aloitti toimintansa vuonna 1973, osastoina olivat tuote- ja ympäristösuunnittelu, kuvallinen viestintä ja kuvaamataidon opetus. Tuote- ja ympäristösuunnittelun tavoitteet olivat taloudellisen ja alueellisen tasa-arvon lisääminen, tuotantovoiman tehokas ja haitaton käyttö koko yhteiskunnan parhaaksi, demokratian laajentaminen ja kansainvälinen toiminta näiden päämäärien hyväksi. ”Niitä teknologiaa, teollista kulttuuria tai elinkeinoelämää koskeneita mainintoja, joilla kymmenen vuoden ajan oli perusteltu korkeakoulustatuksen välttämättömyyttä, ei enää pidetty oleellisina.”, Korvenmaa toteaa.[20] ”Taideteollisesta oppilaitoksesta/korkeakoulusta ei tullut sitä teollisuuden kaipaamaa ja sen intresseihin tukeutuvaa suunnitteluosaamisen tuotantolaitosta, joksi sitä oltiin määrätietoisesti kehittämässä vielä 1960-luvun lopulla.”[21] Koulusta oli tullut vasemmistolainen, vallitsevaa poliittista järjestelmää kritisoiva antikapitalistinen pesäke.[22]

Korvenmaa kuvaa aikaa konfliktin kielellä. Jos 1960-luku merkitsi runsautta ja vaihtoehtojen kasvua, 1970-luku oli mustavalkoinen, hän tiivistää.[23] Kauan odotettu muotoilukorkeakoulu vajosi heikkouden tilaan siellä tapahtuneita poliittisia ääritekoja revittelevän median takia, ja samalla valtion hallinto ja talouselämä menettivät luottamuksensa. Taideteollisen korkeakoulun sisäinen vallankäyttö ja sen ulkoinen ohjailu kärjistyivät avoimeksi ristiriidaksi rehtorinvaalien yhteydessä vuonna 1978. Opetusministeri nimitti Yrjö Kukkapuron rehtoriksi vastoin korkeakoulun hallituksen päätöstä. Kun Kukkapuron kaudella valtiovalta ja osa taideteollisuuden ammattilaisia ”pyrkivät saattamaan korkeakoulua lähemmäksi elinkeinoelämää palvelevaa ja sen kautta työllistävää koulutusta”,[24] opiskelijat vastasivat lakoilla ja mielenosoituksilla. Poliittiset skismat etäännyttivät myös yksilöitä, ja ala hajosi. Talouselämän johdolla kansalliseen etuun tähdännyt muotoilupolitiikka karahti politisoitumiseen, Korvenmaa tiivistää. ”What had begun in the 1960 as an effort towards a design policy had thus ended in the politics of design.”[25]

Julkisuudessa 1970-luvun loppu näyttäytyi ”taideteollisuutemme kriisinä”, johon ajoivat talouslama ja perinteisten taideteollisuuden alojen kannattavuuskriisi.[26] Muotoilun kriisistä todisti vilkas debatti päivälehdistössä.[27] Taloudellinen ja yhteiskunnallinen murros loivat toisaalta edellytyksen muotoilualan kehitykselle ja ne periaatteet, joiden mukaan muotoilukoulutusta nykyaikaistettiin, olivat kytköksissä siihen.

Tämän artikkelin kirjoitushetkellä käsitys 1970-luvun kulttuurisesta moninaisuudesta on vahvistumassa. Materiaalisen kulttuurin historian näkökulmasta vuosikymmen hahmottuu huomattavasti rikkaampana ja toisella tavalla murrokselliselta kuin mitä edellä on kuvattu. Minna Sarantola-Weiss on tutkinut 1970-luvun ”tavaroiden ja odotusten maailmaa” lähteenään aikakauslehdet, erityisesti naistenlehdet. Silloin ”– –elivät 1960-luvulla aloitetut kertomukset arvomurroksesta ja individualisoitumisesta. Ne toteutuivat yksityiselämässä, jossa radikalisoituminen toteutui elämäntapojen ja tyylien erilaistumisessa. Elintason nousu teki mahdolliseksi kauniimman ja mukavamman arkielämän. 1970-luvun ihmiset sisustivat kotejaan, hankkivat uusia vaatteita, matkustelivat ja panostivat vapaa-aikaan. Se oli kaikki arjen ylellisyyttä ja se oli monille suomalaisille aivan uutta.”[28] Tässä kulutuskulttuurin murroksessa elivät myös muotoilijat.[29]

Kotimainen huonekaluteollisuus eli kukoistuskauttaan, koteihin ostettiin paljon mukavia ja komeita sohvia, ja kysymys kodinkalusteiden muotoilusta oli liukumassa markkinavoimien syliin. Minna Sarantola-Weiss on osoittanut, että asiantuntijaeliitti, kuten muotoilijat, eli 1970-luvulla voimakkaasti eri maailmassa kuin kuluttajat. Sisustusarkkitehtien ammattijärjestö SIO ry asettui julkisuudessa vastustamaan ”kerskasohvia”, jotka edustivat ammattilaisille taantumusta. Kodin sisustamiseen liittyvät keskustelut aikakauslehdissä tuovat esille sisustamisen ammattilaisten vastakkaiset näkemykset huonekaluvalmistajien ja kuluttajien kanssa.[30] Ammattilaisten näkemykset jakautuivat kuitenkin sen mukaan, miten lähellä tuotantoelämää he toimivat. Lausunnot kirjoitettiin Helsingissä, jossa toimintaa ohjasi idealismi, kun taas Lahden alueella huonekalutehtaiden kanssa yhteistyössä toimineet suunnittelijat olivat myönteisempiä kuluttajavetoiselle tuotannolle.[31] Olennainen muutostekijä oli se, ettei kotejaan kalustanut yleisö enää asettunut luontevasti valistuspuheen vastaanottajan rooliin. Kuluttajat olivat tulleet 1960-luvun hegemoniamurroksessa näkyviksi ja heidän arvostuksensa alkoivat ohjata kulttuuri- ja tavaratuotantoa sekä mainontaa.

Vaikka taistolaisuus ei tällä muotoilualalla lyönytkään läpi, kiinnostus sosiaalisiin kysymyksiin leimasi myös Sisustusarkkitehtien ammattijärjestö SIO ry:n toimintaa. Suuntautuminen laajemmalle oli välttämätöntä menestymisen kannalta, toteaa Sarantola-Weiss, sillä 1960-luvun lopun taloudellisen taantuman jälkeen sisustusarkkitehtien oli vaikea työllistyä. Koulutuksen laajentaminen nähtiin keinona korostaa ammatillista pätevyyttä. Seuraavat polvet hakivat paikkaansa erottautumalla edeltäjiensä toimintamalleista ja suuntautumalla yhteiskunnalle tarpeellisemmiksi koettuihin tehtäviin.[32]

Kriittisyys aikaisempien sukupolvien työtä kohtaan oli yhteistä 1960-luvun lopulla kentälle astuneelle uudelle muotoilijapolvelle ­– sekä opiskelijoille että nuoremmille opettajille. Esimerkiksi Jyväskylän kesän ohjelmaan kuului vuonna 1967 kriittinen keskustelu nykymuotoilusta, joka radioitiin otsikolla ”Pahoja sanoja suomalaisesta muotoilusta”.[33] Teollisuusvetoista, kulutustavarakeskeistä muotoilukäsitystä arvosteltiin kärkevästi julkisuudessa. Muotoilun elitistisyys, taiteilijakeskeinen suunnittelijakulttuuri ja suuntautuminen kauniiden ja kalliiden esineiden suunnitteluun saivat tyrmäyksen laajalla rintamalla, mutta tuolloin julkilausutut arvot ja toiminnan tavoitteet ovat vaikeasti sijoitettavissa puoluepoliittiselle kartalle.[34] Mutta kun perinteiset suomalaisen muotoilun tuotteet olivat 1970-luvun lopun muotoilijaopiskelijan silmissä ”esteettistä turhanpäiväisyyttä”, teollisuuteen kohdistettu kritiikki nähdään poliittisena tekona.[35]

Ristiriitaista tilannetta kuvaava esimerkki on Ornamon Taideteollisuusryhmä TKO:n[36] ”teollisen muotoilun intressiryhmän” vuonna 1976 julkaisema esite Teollinen muotoilu, jota Maija Mäkikalli on analysoinut.[37] Esitteen tavoitteena oli antaa ”asiallista tietoa, joka korjaisi käsityksen muotoilusta, sen asemasta ja merkityksestä”.[38] Muotoilun oikeana kohteena nähdään koko ympäristö ja sen lähtökohtana oli ihminen. Anonymiteettiajattelun mukaisesti tuote-esimerkeissä (muun muassa keuhkofunktiotutkimuslaitteisto) mainitaan valmistajat, mutta ei suunnittelijoiden nimiä. Ajan henki näkyy myös siinä, miten taideteollisuuskoulutuksen alkuvaiheita kuvataan: ”Suomalainen muotoilukoulutus syntyi työläisnuorten ammattikoulusta.”[39] Toisaalta ammattikunnan markkinoiminen tuotantolaitoksille oli jo sinänsä hankala kysymys. Esitetyöryhmässä mukana ollut Tapani Hyvönen muisteli Maija Mäkikallin haastattelemana (2008), ettei esitteen tekeminen miellyttänyt kaikkia jäseniä, sillä vasemmistolaisuuden näkökulmasta kaupallisuutta oli vaikea hyväksyä. Kaikilta suunnilta tuleva vahva vastuullisuuden vaatimus saattoi muodostua painolastiksi koko alalle. Tapani Hyvönen pohdiskeli haastattelussa: ”– –perintö, joka ammattikunnalle silloin 70-luvulla tuli, oli ehkä taakkakin: se jopa esti tuotteet, joilla ei ollut vakavaa tai hyödyllistä merkitystä ihmisille. Vähänkään viihteelliset tuotteet eivät olleet hyväksyttäviä.” Monet edellä kuvaillut tapahtumat, näkökulmat ja tunnelmat tulivat esille tekemissämme opettajien haastatteluissa. 1960-luvun lopulla Atskiin opiskelemaan tulleet kertoivat kaikki kokeneensa omalla tavallaan opiskelijaradikalismin ja sukupolvikapinan. Siitä huolimatta osa heistä suhtautuu hyvinkin kriittisesti 1970-luvun poliittiseen kulttuuriin koulussa. Haastateltavat sijoittivat itsensä eri positioihin poliittisella kentällä, puheesta voi löytää syytöksiä ja puolustuspuheita, mutta myös empaattista reflektointia ja ymmärrystä omaa ja toisten toimintaa kohtaan. Tuntuu siltä, että muistoissa elää samanaikaisesti monia erilaisia tasoja. Nuorelle yksilölle merkityksellinen identiteetin muovautumisen ja tiedostamisen ajanjakso nähdään ikään kuin irrallaan ulkopuolella tapahtuneesta, karuksikin koetusta todellisuudesta.

Seuraavassa hahmottelemme 1970-lukua opettajien haastattelujen pohjalta. Haastattelut nostivat esiin yksilöt, jotka toimivat suuremmassa kuviossa. sNiiden perusteella kokemus TaiKista on moniääninen ja siihen mahtuu erilaisia tarinoita ja sävyjä. Politiikka ja kamppailun henki välittyy keskustelusta, mutta se ei estä havaitsemasta myös yhteistä, jaettua kokemusta. Kokosimme tähän artikkeliin keskusteluja kahdesta teemasta, jotka nousivat tavalla tai toisella esille useimmissa haastatteluissa. Ensimmäinen on muotoilijan työn ymmärtäminen laajana ja rajat ylittävänä tehtävänä, johon liittyy myös yhteistyön arvostus. Toisena teemana on ajatus teoriasta ammatin lähtökohtana. Kaj Franckin 1960-luvulla luoma peruskurssikonsepti oli kaikkien haastateltavien mielestä merkityksellinen, vaikka monikaan heistä ei kokenut kurssia Franckin ohjauksessa. Kaikille opiskelijoille yhteinen ensimmäisen vuoden peruskurssi yhdistettiin mielikuvissa muotoilukoulutuksen ja koko alan murrokseen, mikä onkin vakiintunut käsitys.[41] Se symboloi koulutuskulttuurin demokratisoimista ja opiskelijoiden valtaistumista sekä muotoilijan uutta suhdetta ympäristöön ja yhteiskuntaan. Suunnittelun ja viestinnän yhteiset perusteet eli SVYP toi yhteen eri alojen ihmiset ja rikkoi osastorajat. Siellä ”tutustuttiin pienryhmissä ja saatiin elämänikäiset kontaktit”[42]. ”Koko ikäluokka tapasi ja teki yhdessä.” Kurssilla käsiteltiin ”isoja, vaikeita kysymyksiä” ja työskentely oli ongelmalähtöistä, ei tehty kopioimalla tai mallin mukaan. Tällä menetelmällä saatiin luovuus auki, ja joidenkin haastateltavien mielestä se suosi poikkeavuutta. Vaikka joku pitikin taiteen menetelmin tapahtuvaa projektityöskentelyä ”huuhaana” verrattuna muotoilijan ammattityöhön, hänkin näki yhteisen kurssin tärkeäksi ”siinä yhteiskunnallisessa tilanteessa”. Haastateltavat näkivät SVYP:issä myös poliittista ohjelmaa: yhteinen aloituskurssi antoi mahdollisuuden ”vaikuttaa kaikkiin opiskelijoihin”. Varsinkin myöhemmin, muun muassa Harry Moilasen ohjauksessa, kurssi miellettiin selkeämmin tietynlaiseen yhteiskunnalliseen ja poliittiseen ajatteluun ohjaavaksi.

Kaj Franckin persoona oli keskeistä heille, jotka opiskelivat kurssia hänen aikanaan. Hänestä tuli hahmo, josta kerrottiin uusille opiskelijapolville: ”kuultiin näitä legendaarisia juttuja – Kaj Franck oli melkein jumala monille ollut.” Pyysimme Franckin kurssilla olevaa kuvailemaan opetusta.

    Hän piti pienen alustuksen ja antoi tehtävän, ja sitten me saatiin olla miten vaan – ei ollut mitään kontrollia. Oli deadline, mistä piti pitää kiinni. Jonkun ajan kuluttua oli julkinen kritiikki – – laitettiin pöytiä ja piirustukset tai kolmiulotteiset työt pöydille. Mutta siinä oli pieni hierarkia: yhdessä päässä,  opettajien huonetta lähempänä, jotkut työt oli nostettu paremmiksi ja muut olivat enemmän tai vähemmän sekaisin. Kaj antoi töistä palautetta ja kritiikkiä. Oli aivan uskomattoman hienoa, kun hän noukki pöydältä sinun työsi ja sanoi, että tässä on hyvä idea, materiaalin käsittelyä tai sitä sun tätä.

Opetusmetodeja ja didaktiikkaa ei tuolloin avattu opiskelijoille, mutta haastattelemamme opettajat pystyvät oman tietämyksensä ja kokemuksensa perusteella arvioimaan käytettyjä menetelmiä. Sama haastateltava muistelee seuraavassa Kaj Franckin ohjausta. Franck kiinnitti huomiota:

”– – oivallukseen, tekniseen näppäryyteen, omaperäisyyteen. Mutta jos vertaisi töitä, jotka hän nosti esille, varmasti löytyisi joku tyyli tai ideologia, hänen mielestään esteettisesti puhutteleva. Kyllä hän esteettistä puolta paljon korosti – – Kyllä hänellä sikäli oli Bauhaus-ideoita taustalla, hän halusi että me vapaudutaan ja löydetään luova tai vapaampi suhde tehtävään eikä [toimita] kaavan eli ennalta määrättyjen tyylipiirteiden mukaisesti. Hän tykkäsi varmaan nostaa esille persoonallisuuksia.”

Kurssin keskeisenä antina pidettiin yhdessä tekemistä ja mahdollisuutta tutustua muihin opiskelijoihin oppiainerajojen yli. Opittiin yhteistyötaitoja ja tutustuttiin kollegoihin, joiden kanssa toimittiin myöhemmin työelämässä.

” Espoon kaupungissa Haukilahden vanhan vesitornin vieressä oli ollut kaapelitehdas korkealla mäellä, ja siitä oli vain rauniot jäljellä – – Saatiin lupa tehdä sinne iso leikkikenttä. – – [Tässä työskentelyssä opittiin] yhteistyötä ja koordinointia: miten saatiin sellaisella joukolla sovittua kuka tekee ja mitäkin. Ja sitten itse se toteutus. [Opittiin] ryhmässä, joukossa tekemisen ja yhdessä sopimisen ja sanasta kiinni pitämisen taito.”

”Se oli hirmuisen hienoa, koska tutustui sissareihin [sisustusarkkitehteihin], keraamikkoihin ja kaikkiin – – kontaktit oman alan ulkopuolella olivat erittäin tärkeitä, koska myöhemmin elämässä on joutunut tekemään töitä [muiden kanssa.]. [Kurssilla oli] työryhmät jotka tänä päivänä ovat ihan luonnollisia.”

Opettajien antama palaute oli hyvin arvokasta kaikkien haastateltujen mielestä. Peruskurssi oli tästä syystä erityisasemassa. Pedagogiikkaa – tavoitteita ja menetelmiä – ei opiskelijoille avattu, ja tilanteessa oli myös jännittävyyttä. Joistakin haastatteluista jäi se vaikutelma, että peruskurssin merkitys pohdituttaa edelleen. Ehkä haastateltavilla oli myös tarve reflektoida omakohtaisesti koulun historiassa ikonisen aseman saavuttanutta opetusta.

”Keskustelua ja palautetta oli [koulussa ylipäänsä] vähän. Sen [kyllä] muistaa kun sai palautetta. – – Systeemiä ei ollut niin tiukasti rajattu, aloitettiin pienestä ja lopetettiin leikkikentällä, eikä meille kerrottu, että tässä opitaan esim. väriopin perusteita. Teoreettinen perusta oli aika olematonta. Dialogia ei ollut, vaan tehtävä annettiin.”

”SVYP on vaikuttanut selvästi minun ajatukseeni ja kehitykseeni muotoilijan ammattiin. Se [muotoilijan ammatti] on enemmän kun koristelua – me etsitään vaikeita kysymyksiä ja vastataan niihin.”

    Oli hämmentävää, kun sinulle tarjottiin asioita, joita et oikeasti ymmärtänyt – – Se on [oikeastaan] ollut syy, miksi tulla opiskelemaan. Että joku kysyy sinulta semmoisia asioita, joihin et pysty vastaamaan, etkä tiedä mitä sinun pitäisi tehdä. Eihän opiskelu ole mitään, jos sinulta ei kukaan kysy vaikeita kysymyksiä ja pistä ajattelemaan asioita, jotka tajuat vasta vuosien jälkeen.

Opiskelijat olivat kriittistä porukkaa, auktoriteetteja vastaan, tästä kaikki haastateltavat olivat yhtä mieltä. ”Oli tunne että ikäluokkana meitä oli paljon, ja haluttiin muutos.” Yhteiskunnallinen tiedostaminen oli yhteydessä haluun avata muotoilijan työtä yhteiskuntaan. Oli hyvän tekemisen tarve, ”ihanteellisuus liittyy alaan – maailman parantaminen”. Haastateltavat kertovat myös opetuksen demokratisoitumisesta. Opiskelijat olivat mukana kehittämässä ja toteuttamassa opetusta, ja kokemus siitä, että pystyttiin vaikuttamaan siihen, mitä opiskeltiin, oli tärkeä. Opettajana 1970-luvulla toimineen mielestä ”samaikäisyys ja samakulttuurisuus opiskelijoiden kanssa” tuntui merkitykselliseltä. Toinen, aktiivisesti opiskelijapolitiikassa mukana ollut haastateltava muistelee:

”Suuntautuminen yhteiskunnallisiin epäkohtiin – – vahvistui ja alettiin löytää ihmisryhmiä jotka tarvitsivat muotoilijaa. Työsuojelu, -terveys, ympäristöt kuuluvat muotoilijan tekemisen kenttään ehkä enemmänkin kun astiaston tai kodin piirin sisustussuunnittelu. Ja lasten ja vammaisten teemat alkoivat nousta samasta juuresta. Koulutus ei vastannut tähän. Opiskelijat olivat tyytymättömiä, koska ei ollut välineitä tähän uuteen tehtävään ja sen takia he nousivat uudistamaan omaa koulutusta ja hankkimaan asiantuntemusta ulkopuolelta. – –[Aloite uudistamiseen] ei tullut koulun johdolta tai opettajilta, vaan kaikki aloitteet tulivat opiskelijoilta.”

”Me oltiin erittäin kriittistä porukkaa, kritisoitiin opetusta. – – Me istuttiin ja puhuttiin ja poltettiin tupakkaa. – – Itse suunniteltiin mitä opetettiin – – mikä muotoilun idea on, miten halutaan muuttaa maailmaa ja muotoilla parempi ympäristö. Ja mitä siihen tarvitaan: yhdistelmä erilaisia asioita ja enemmän teoria-aineita. Ergonomian lisäksi sosiologiaa, psykologiaa, estetiikkaa ja taloutta, aika laajalla skaalalla.”

Ajan erityislaatuisuus kiinnittyy haastateltavien muistoissa uudistamisen henkeen ja kulttuurin vapautumiseen yleisemminkin. Haastateltava, joka suuntautui urallaan teollisen sarjatuotannon suunnittelijaksi, muistelee lähtökohtiaan:

”1970-luvun alku oli tuoretta aikaa. – – Se oli hirveän uudistusmielistä, että opetusohjelman sai valita itse. Bauhausista oli hyvät rakenteet jäljellä, ja koko koulu tunsi toisensa. Minähän menin mukaan Harry Moilasen kehitysalueprojekteihin, ja kyllä se maailman parantamisen vimma syntyi siitä. Ehkä Harryn kysymyksistä, jotka olivat olleet minulla olemassa [jo ennen osallistumista Moilasen kurssille].”

Kulttuurin vapautuminen ei näyttäytynyt kaikille haastateltaville yhtä positiivisena. Muistoja värittää tietoisuus siitä, että politiikka oli läsnä kaikkialla. Poliittinen toiminta oli koulussa pinnalla: oli solut ja klikit, painostaminen, opiskelun ja työnteon ”häiritseminen”. Jotkut haastateltavista tuntuivat pitävät politiikkaan osallistumista, ainakin vasemmistolaista, vastakohtana ammattiin suuntautumiselle.

”Ilmapiiri oli äärettömän poliittinen. – – Silloinhan olivat vallalla äärisuuntaukset, [ajatus siitä] että kaikki traditiot hävitetään. Mennään naimisiin maistraatissa ruokatunnilla, juodaan punkkupullo Senaatintorilla kirkon rappusilla ja mennään takaisin töihin ja soitetaan illalla kotiin, että me ollaan menty naimisiin. – – Meillä [laitoksella] oli joitakin hyvin aktiivisia ja siis toista äärilaitaa (oikeistolaisia). Me oltiin aika passiivisia tai neutraaleja. – – Ehkä halusin keskittyä tähän ammattiin – – ilman poliittisia intohimoja.”

”Oli lakkoja ja mielenosoituksia ja vetoomuksia ja kirjeitä ja mitä kaikkea tapahtuikaan, mutta niiden ulkopuolella pystyi tekemään töitä.”

1970-lukuun kuului ”värin tunnustaminen – ihmeteltiin jäsenkirjatonta”. Erityisesti äärivasemmistolaisten nimet muistettiin vieläkin ja haastattelussa haluttiin kertoa muun muassa se, että ”yleinen opetus oli vasemmalla”. Oppilaitoksen perinteinen hierarkia horjui, ja se herätti epävarmuutta. Koulun sisällä oli ristivetoa vallasta: ”rehtori teki päätöksen ja TOKYO [oppilaskunta] päätti mitä pannaan toimeen”.

”Ja sitten tuli väliin sellainen tilanne, että opetusministeriö alkoi kokeilla Taikissa ‘mies-ja-ääni’-periaatetta. Jokaisella, joka sai palkkaa, tai opiskelee tässä talossa, oli yksi ääni. [se oli] Tällainen demokratian ylilyönti opiskelijoiden puolelta. – – Että ikään kuin [osaston johtajana toimineilta] yliopettajilta meni auktoriteetti. Se oli se yksi ääni siellä. – – Jokainen, joka sanoi että on oikeistolainen, koki kyllä olevansa sivuutettu. Sitten oli enemmistökommunistit, vähemmistökommunistit, sinisalolaiset ja kaiken huipuksi maolaiset – joukko, jolla oli punainen kirja mukana – ja taistelu vallasta oli kova.”

Päätöksenteko oli toki avoimen poliittista muuallakin kuin Taikissa, mutta se, että esimerkiksi koulun viroista päätettiin poliittisin perustein, herätti joidenkin haastateltavien muistoissa vieläkin katkeruutta. Negatiivisimmillaan ”politisoitumisesta” tuloksena oli väsymys ja uskalluksen puute.

”1970-luvun lopulla olivat kaikki positiot lukossa. Hallinto järjestettiin mandaattien mukaan, ja mitkä ne direktiivit olivat, jotka tulivat puolueista tai ulkopuolelta. Opiskelijat vieraantuivat silloin, eivätkä osallistuneet siihen.”

”Aikaa meni kauheasti hukkaan, kun ihmiset olivat lakossa tai marssivat – se oli työnteosta pois.” Ennen 1970-lukua Taideteollisessa oppilaitoksessa ei ollut paljon teoriaopetusta eikä kirjallisia opinnäytteitä. Korkeakoulustatus (1973) toi tähän muutoksen. Ajatus tieteellisen pohjan tarpeesta muotoilijan työssä liittyy myös teollisen muotoilun paradigman omaksumiseen.[43] ”Teoria oli uutta” ja oli suorastaan ”teorianälkä”. Muodostettiin muotoilun omaa teoriaa, ja joillekin haastateltavista kokemus osallistumisesta tähän opiskelijana oli ratkaiseva.  Toisaalta ymmärrys muotoilun teoriasta – mitä se on ja mihin sitä tarvitaan – on saattanut kehittyä pinnan alla.

”Varmaan ulkomailta oli myös tullut tietoa, ja meillä oli suuri nälkä omasta alasta: mitä on teollinen muotoilu ja muotoilu laajemminkin ja mitä sen tulisi olla. Me käännettiin saksan kielestä suomeksi tekstejä, joita meidän piti opiskella. – – [Tätä uudistamiseen liittyvää] keskustelua [käytiin] hyvin paljon opiskelijoiden kesken.”

”Opetusfilosofiat olivat vaikeita sinä aikana, kun menossa oli vuoden 1968 ylioppilasvallankumous ja [tapahtui] aikamoista itsenäistymistä – meitä kiinnosti paljon enemmän ergonomia. – – Siinä oli juuri käytettävyys, työpaikat ja työergonomia, kuormittavuus ja kaikki asiat, joilla pyrittiin ottamaan kantaa. – – Käyttäjä, käytettävyys, tarkoitus, tiukka visuaalinen rakenne, ulkonäkö, muoto ja rakenne – parempi muoto, miellyttävä, esteettinen muoto.”

”Teoriapuute oli minulle itsetuntoa kalvava asia, että minulla ei ollut argumentteja samalla tavalla kuin se [mitä olisin tarvinnut] työtehtävissä missä mä olen ollut. Argumenttipohjaa ei ollut riittävästi. En ehkä tiedostanut sitä riittävästi silloin, mutta kun katsotaan taaksepäin.”

Taideaineiden merkitys muotoiluopetuksessa muuttui ja suhde taiteeseen saattoi olla jopa vihamielinen. Taideteollisen oppilaitoksen rehtori Markus Visanti totesi vuonna 1968: ” – – designkorkeakoulu ei ole taidekoulu. Se ei kouluta vapaasti itseään toteuttavia taiteilijoita.”[44] Julkilausutusta, teolliseen muotoiluun ja sarjatuotantoon tähtäävästä ihanteesta huolimatta taiteellinen työskentely oli 1970-luvulla kuitenkin edelleenkin ”varteenotettava vaihtoehto”. Tekstiili- ja keramiikka- ja lasitaiteessa tämä olikin vahvaa yksilöllisen luomisen aikaa, ja rinnalle syntyi vielä käsityöliike, ”artisaanien” työpajat ja verstaat.[45]

”[Opetus sisälsi] ihan käsityöläisen toimintaa ja myös teollisten mallien piirtämistä ja suunnittelua, joka oli toinen asia mitä opetettiin, koska silloin oli vielä teollisuutta. [luetellaan teollisuuslaitoksia] – – silloin oli teollista harjoittelua. – – Se oli kyllä vielä kulta-aikaa ja se oli äärettömän opettavaa – käytiin eri vaiheita läpi. – – Samalla kirkastui se, mitä itse haluaisin tehdä, mihin pystyisin ja mihin olisin sopivin.” Poliittinen 70-luku oli ”muotoilun hyvää aikaa”. Silloin oli vielä hyvät mahdollisuudet toimia teollisuudessa suunnittelijana, valita itsenäisen free lance -suunnittelijan tai taiteilijan ura. Siitä huolimatta, että haastateltavien mukaan (ehkä ironisoiden) ”vieraannuttiin teollisuudesta” antikapitalismin hengessä, he kertovat omakohtaisista vierailuista ja harjoittelujaksoista teollisuuslaitoksissa. Muistot ovat osittain ristiriitaisia, eikä suhde teollisuuteen ole välttämättä mutkaton.

”Oli tavanomaista että harjoitettiin tehtaissa – kaikki menivät ja saivat mahdollisuuden. Minullakin oli paikka – – [teollisuuslaitoksessa] sovittuna. Se oli tavallista, jokainen sai mennä tehtaaseen.”

”Kun minä valmistuin, kaikki Sarpanevat ja Nurmesniemet olivat vähän yli nelikymppisiä äijiä ja olivat kaikki töissä ’omissa’ tuotantolaitoksissa. – – Ei ollut mitään jakoa ruveta lasitaiteilijaksi tai edes [alkaa] tekemään Wärtsilän Emalille asioita. – – Meillä ja minun ikäpolvellani oli – – [suhde] nousevaan elektroniikkateollisuuteen, sen kanssa tehtiin yhteistyötä ja tehdään edelleenkin.”

”Teollinen tekeminen kolahti minuun teorian kautta, ja massatekemiseen harjoittelu [harjoittelupaikassa ulkomailla selvitti] että tämä on nyt minun juttuni. Kun tulin sieltä [harjoittelusta ulkomailla] takaisin ja innoissani puhuin teollisesta tekemisestä, niin sehän ei ollenkaan sopinut vasemmistolaisuuteen. [Täällä paheksuttiin sitä] että mennään tekemään bisneksen ehdoilla tai mikä se kieli olikaan silloin. Minä totesin [silloin] että – – valitsen opiskelun ja teollisen suunnittelun.

Vaikka mielikuva Suomen muotoilualan kansainvälistymisestä sijoitetaan tavanomaisesti 1980-lukuun ja sen jälkeisiin aikoihin, haastateltavillamme oli ammattiin liittyviä kokemuksia ja koulutustakin ulkomailta. Sekä opettajat että opiskelijat toimivat kansainvälisesti, kouluttautuivat ja kävivät konferensseissa molemmin puolin rautaesirippua.

”Meillä oli pohjoismainen, saksalainen ja brittiläinen näkökulma [niiden ihmisten myötä], jotka meillä oli opettajina – siinä mielessä se oli sillä hetkellä aika kansainvälistä verrattuna ehkä muihin koulutuksiin. – – Silloin oli teollisen muotoilun koulutuksella – – kansainvälisyyttä ja teollisuudenkin kanssa yhteistyö sujui hyvin – – kunnes 1970-luvun pahimmassa kaahassa meitä ei päästetty edes ekskursioille. Meiltä sulkeutui portti joihinkin tehtaisiin ja mm. Marimekkoonkin – teollisuus, tuottaja, kapitalisti oli niin paha.”

”Työympäristön suunnitteluun haettiin mallia Neuvostoliitosta ja DDR:stä. Oikea teollinen muotoilu oli jo aika kehittynyttä tässä vaiheessa. Bauhaus[-ajattelu] kehittyi kommunismin ajalla hyvinkin – se teoretisoi. Samoin Neuvostoliitossa työvaatteisiin ja työympäristöihin liittyvä hyvinkin analyyttinen teoretisointi nousi. Eivät ne olleet vain huonoja asioita, joita politiikka toi.” Eurooppalaisen opiskelijaradikalismin vuosi 1968 valtavirtaisti yhteiskunnallisen ja sukupolvivallankumouksen idean, mutta Tšekkoslovakian miehitys samana vuonna jakoi vasemmiston. Suhde Neuvostoliittoon valtiona ja poliittisena ideologiana määritti suomalaista yhteiskunnallista keskustelua seuraavan vuosikymmenen ajan. 1960-luvun radikalismi murskasi porvarillisen yhtenäiskulttuurin yhden totuuden idean. Tavoitteena oli korvata vinoutunut porvarillinen totuus uudella, objektiivisella totuudella, mutta tehtävä osoittautui mahdottomaksi. Prosessissa osa taistolaisista ajautui J. P. Roosin sanoin ”aivan toisenlaisen totuuskäsitteen piiriin”.[46] Tästä syntyneen arvokonfliktin puiminen on pysynyt 1970-luvusta käytävän keskustelun keskiössä.

Tätä artikkelia kirjoitettaessa 1970-luku näyttää edelleen kiinnostavalta. Uuden vuosituhannen alussa Ultra Bra -lauluyhtye, muistelmateokset ja fiktiot toivat vasemmistoradikalismin uudelleenarvioinnin ja nostalgiankin kohteeksi. Idealismi ja dogmaattisuus sekä järjestelmän että yksilöiden tasolla herättivät taas hämmästystä, pohdittiin yksilöiden moraalia. On ilmestynyt myös uutta tutkimusta murrosaikojen sukupolvista ja nyt myös poliittisesti oikean laidan tekijöiden toimia ja merkitystä ja on alettu tutkia tarkemmin.

1970-luvulla suomalainen hyvinvointivaltio sinetöitiin lainsäädännöllä ja uusina instituutioina, joita olivat mm. peruskoulu ja päivähoito sekä työttömyysturva ja opintotuki. Öljykriisistä ja talouslamasta huolimatta Suomi oli vuosikymmenen lopulla vauras maa. Siirtymistä 1980-luvulle kuvaa kansainvälisestikin elintason nousu sekä oikeistokonservatiivisen politiikan nousu. Ero 1970- ja 1980-lukujen taide-ilmapiirin välillä on suomalaisessa keskustelussa yleisesti nähty jyrkkänä, ja keskeinen erontekijä on taide-elämän suhde politiikkaan. 1980-luvun kuvataidekritiikkiä tutkineen Leena-Maija Rossin mukaan poliittisuudesta vapauduttiin sijoittamalla taide diskursiivisesti erilleen politiikasta. Julkisen ja yksityisen rajaa korostavassa institutionaalisessa politiikkakäsityksessä kulttuuri ja taide rajataan politiikan ulkopuolelle.[47] 1980-luvulla ajatus taiteen avulla vaikuttamisesta asetettiin vastakkain taiteen autonomian ja vapauden kanssa.[48] ”1970-luvun poliittisuus vaihtui 1980-luvun taiteellisuudeksi”, mutta Rossin mukaan politiikka ei sinänsä kadonnut mihinkään.[49]

Kaikkea hallitseva poliittinen järjestelmä (oikeisto-vasemmisto-äärivasemmisto), on laajalti hyväksytty selitysmalli 1970-luvun kulttuurielämän myllerrysten kuvauksissa. Painopiste on ollut äärivasemmiston toiminnassa, ja 2000-luvulla jälkipyykkiä pestäessä henkilökohtaiset poliittiset tilitykset ovat nousseet pinnalle. Taideteollisessa korkeakoulussa radikalismi synnytti haastattelujen perusteella myös häpeän tunnetta ja etäännyttämisen tarvetta. Jatkossa tulee kysyä, mitkä tekijät veivät joitakin muotoiluopiskelijoita mukaan ääriliikkeeseen? Haastateltavista eräs huomautti, että koulun kapinoivat edustivat ylempää keskiluokkaa ja ruotsinkielisiä, ei maalta muuttanutta, ehkä vähemmän koulutettua väkeä, joista monista tulikin sitten yrittäjiä. Isäkapinan myyttiä on purettu uudessa tutkimuksessa opiskelijaliikehdinnästä,[50] ja tämä tarjoaa hyvän lähtökohdan myös muotoilijaopiskelijoiden tutkimukselle.[51] On kysyttävä myös, miten hyvin ”radikalismi” ylipäätänsä kuvaa 1960-luvulla eläneitä yksilöitä. Nykykäsityksen mukaan radikalismia pidetään vedenjakajana suurten ikäluokkien nuoruudessa. ”1960-lukulaiset” olivat pieni vähemmistö, joka esitti itsensä koko sukupolven äänenä ja joka loi tällä tavalla myös ristivetoa ikätovereidensa piirissä. Oli myös vasemmistoradikalismin vastustajia ja niitä, jotka toimivat yhteiskunnallisen murroksen ulko- ja yläpuolella.[52] Miten nämä ajatukset sopivat Taikin yhteisöön? 1970-luku Taikissa tuntui vaikealta aiheelta. Haastateltavat suhtautuivat selvästi varovaisesti teemaan. Se nostatti tunteita haastattelutilanteessa ja toisaalta synnytti etäännytettyjä, abstrakteja kuvauksia. Toiset olivat selvästi joutuneet käsittelemään asiaa analyyttisesti ja etäännyttämään, mutta toisilla saattoi vielä olla jotakin hampaan kolossa.[53] Kuten yleisemminkin tästä ajasta puhuttaessa, myös haastatteluissa toimintaa tai yksilöitä leimattiin ”taistolaiseksi”.[54] Toiset haastateltavista näkivät politiikan selvästi ulkomuotoilullisena asiana, ja tuntui siltä, että politiikan käsite oli hankala, jopa tabu.[55] Voidaan kuitenkin sanoa, että 1970-luvun lopun politisoitumisen negatiivisesta vaikutuksesta muotoiluun ja kouluun oltiin yhtä mieltä.

Kyse ei ole sulkeutumisen ajasta, päinvastoin. Haastattelut kuvaavat vahvasti innostusta kansainvälisistä virtauksista Euroopassa ja Yhdysvalloissa. Saksassa toiminut Ulmin koulu (1953–68) sekä sosialististen maiden, etenkin DDR:n positiivinen vaikutus teollisen muotoilun ajattelun kehitykselle saa tunnustusta.[56] Jatkossa on syytä tutkia 1960-luvulla sekä länteen että itään avautuneiden kansainvälisten väylien merkitystä Suomen muotoilukoulutukselle.

Haastattelut antoivat meille mahdollisuuden katsoa ajassa takaisin tapahtumiin, joita Pekka Korvenmaa on kuvannut historioitsijan etäännyttävällä ja syntetisoivalla asenteella. Korvenmaa on luonut systemaattisen ja perustellun pohjan 1970-luvun muotoiluhistorialle. Hänen kansallisen muotoilupolitiikan näkökulmasta maalaamansa maisema on selkeä ja rakenteeltaan vakaa. Muistitiedon kautta historia tulee lähemmäksi ja ymmärrettäväksi, se alkaa elää ja saa ihmisen kasvot ja äänen. Henkilöiden muistelemana historia saa enemmän sävyjä, kokemukset ovat erilaisia[57], inhimilliset ristiriidat painottuvat ja samalla paljastuu lähdekriittisen analyysin tarve. Haastatteluissa nousevat pintaan ristiriitaiset kokemukset, joita tutkimalla on hyvä kyseenalaistaa jälkikäteen luotuja, kipukohtia välttäen ylläpidettyjä käsityksiä.

Haastattelut synnyttivät havainnon siitä, että muistelut avaavat Suomi-muotoilun teemoja uudella tavalla. Ne tarjoavat yksilöllisiä tulkintoja ja ristiriitaisia käsityksiä, myös yksittäisen henkilön kohdalla. Haastatteluaineisto tukee sitä, mitä ajasta on kirjoitettu, mutta tuo myös esille peiteltyjä, arkaluontoisiakin asioita, joita ei ole julkisesti käsitelty. Suomalaisesta muotoilukoulutuksesta ei ole kattavaa tutkimusta, ja pystyimme nyt kartuttamaan tietoa opiskelemisesta ja opettamisesta. Innostuimme oman uransa loppupuolella olevien haastateltaviemme intohimoisesta suhtautumisesta oman alan kehitykseen ja historiaan. Saimme myös esille vahvoja vastakkaisia näkökulmia, jotka on tärkeää tuoda avoimeen keskusteluun. Miten tulkita keskenään ristiriitaisia henkilökohtaisia kokemuksia? Nykyhetkestä käsin tuntuu erityisen hankalalta asetelma, jossa puhujat asettautuvat eri leireihin. Voiko henkilö, joka ei ole elänyt noissa kuvioissa, edes ymmärtää sävyeroja? Tuntuu siltä, että ajassa on vielä paljon käsittelemätöntä, tilannetta voisi jopa kuvata traumaksi. Muotoilija-opettajien haastattelut osoittivat meille, miten mahdotonta on pelkästään muistitiedon pohjalta kirjoittaa historiaa – ja toisaalta sen, miten kyseenalaista historiankirjoitus olisi, jos jättäisimme huomioimatta ajan kuluessa muistitiedossa kerrostuvan ja jauhautuvan tiedon. Mitä olemme syrjäyttäneet muistoistamme tietoisesti tai tiedostamattomasti? Mitä arvokasta poistaneet? Kenellä on oikeus puhua asioista – vain ajassa eläneillä ja tapahtumiin osallistuneilla, vai myös niillä, joilla ei ole omakohtaista kokemusta 30–40 vuoden takaisista tapahtumista? Mikä merkitys aikaisemmilta sukupolvilta oppimisella on muotoilijoiden koulutuksessa?

1970-luku jäi tämän artikkelin puitteissa vielä kiinnostavan avoimeksi kysymykseksi. Vastaamatta jäi muun muassa, mikä Taikissa tapahtuneen ”ääripolitisoitumisen” suhde muotoilualan kehitykseen jatkossa. Tulevaisuudessa on tärkeää tutkia yksityiskohtia ja rakennelmia, joihin ei ole aikaisemmin perusteellisesti tartuttu, kyseenalaistaa stereotyyppisiä ajatuksia 1970-luvun tapahtumista sekä tuoda esille jatkuvuutta ja katkoksia, jotka ovat historian kirjoituksessa ja historian kuluessa unohtuneet.
Tekstiilitaidetta on pidetty itsestään selvänä osana kullanhohtoista Finnish Designia, ja tekstiilitaiteilijoita on maassamme koulutettu jo 85 vuoden ajan. Mutta miten on alaa koskevan tutkimuksen laita? Kuka siitä pitää huolta? Tavoittaako ketään professori Jaakko Hämeen-Anttilan viisas näkemys: ”Paras tapa valmistautua tulevaisuuteen on kääntyä, ainakin aika ajoin, tarkastelemaan menneisyyttä, sillä ainoa omaisuutemme on kokemuksemme – ja ainoa pääoma menneisyytemme.” Pyysin aikoinaan Taideteollisen korkeakoulun tekstiilitaiteen ja vaatetussuunnittelun koulutusohjelmien opiskelijoita kirjoittamaan oman käsityksensä tutkimuksen tekemisestä ja tutkijana toimimisesta. Elettiin vielä aikaa, jolloin historia oli lähes kirosana, ja opetus- ja tutkimushenkilökuntaa kehotettiin käyttämään tutkimuksen tekemiseen kuluva aika mieluummin esimerkiksi TEKES-hakemusten kirjoitteluun.

Eräs ensimmäisen vuosikurssin opiskelija kiteytti näkemyksensä tutkimuksen tekemisestä seuraavasti[2]:

    Kääk! Minustako tutkielman tekijä!?! Tutkijathan ovat niitä, ketkä pöly hartioilla ja paksut pullonpohjalasit tiukasti kiinni kirjoissa istuvat päiväkaudet hämärissä kirjastoissa ja tutkivat ja tarkastelevat äärettömällä sitkeydellä ja kärsivällisyydellä loputonta kirjavuorta. Ei ikinä! Ei minun kärsivällisyyteni riittäisi tuommoiseen, enkä koskaan pystyisi uppoutumaan niin tiiviisti vain yhteen asiaan.

Tekstissä tapahtui onneksi käänne parempaan.

    Tutkielma tuli lähemmäksi minua päivä päivältä eri kurssien myötä. Tapasin kursseilla ja luennoilla tutkijoita, kuuntelin heidän opetustaan, tietoa ja taitoa. Hehän olivat ihmisiä eikä mitään kummajaisia. Hehän tekivät tutkimuksia työkseen siinä missä kuka tahansa ihminen työtään tekee, eikä suinkaan suurta hulluuttaan (ainakaan kaikki).

Parasta tekstissä oli onnellinen loppu: ”Kummajainen on siis vihdoinkin voitettu, voin sanoa sitä nykyään haasteeksi.”

Kysymys, johon tutkimusvastaava mainitussa korkeakoulussa saattoi tuolloin joutua vastaamaan nuorten ja dynaamisten opiskelijoiden edessä, oli tutkimuksen tarpeellisuus. Miksi katsoa taaksepäin, miksi kaivella menneitä, kun tavoitteena on ennennäkemättömän ja -kokemattoman luominen katse tiukasti tulevaisuuteen suunnattuna? Suurimpia epäilijöitä saattoivat olla ne, jotka samalla ja tietämättään tekivät luovaa tutkimuksellista työtä studioissa ja ateljeissa, esimerkiksi kokeillen eri värimenetelmien käyttäytymistä kankaiden pinnalla tai pohtiessaan kudonnan uusia sidosratkaisuja tietokoneiden ääressä. He eivät vielä olleet oivaltaneet, että luova suunnitteluprosessi on usein hyvin samanlainen kuin tutkijan tekemä kysymyksenasettelu ja siihen sopivan ratkaisun etsiminen. Erona on vain se, että lopputuloksen esittäminen luovassa suunnitteluprosessissa voi tapahtua myös sanattomasti kuvien ja esineiden välityksellä. Tutkija tarvitsee työvälineekseen aina myös sanat ja kirjoituksen.

Suunnittelu ja tutkimus eivät olekaan toistensa vastakohtia, pikemminkin päinvastoin. Parhaimmillaan tutkimus voi rikastaa luovaa työtä, antaa sille pohjaa ja syvyyttä sekä auttaa tekijäänsä sopivien ratkaisujen ja parhaiden vaihtoehtojen löytämisessä.

Mutta miksi historia on tärkeää? Miksi on tärkeää tallentaa ja analysoida olemassa olevaa aineistoa ennen kuin tiedot ehtivät kadota? Koska suomalainen tekstiilitaide, -suunnittelu ja -teollisuus ovat osa suomalaista kulttuuria, arvokas osa suomalaista muotoilua. Tekstiilit ovat myös osa identiteettiämme. Suuremmassa mittakaavassa ne ovat muistoja ja viestejä eri aikakausista ja tapahtumista, omaa historiaamme ja omia juuriamme. Kulttuurihistorian professori Marja Tuominen totesi aikoinaan Kide-lehden kolumnissaan, että nykyhetkessä elävä ihminen on pääsemättömissä historiasta – hän ei voi astua sen ulkopuolelle. Kirjoittaja päätti tekstinsä sanoihin: ”Jos menneisyys ei elä meissä, se ei elä missään; meidän mielemmehän on lopultakin historian koti, vaikka mikään näistä ei tarkoita sitä, että olisimme unohtuneet elämään menneisyydessä.”[3]

Tarvitaan siis tietoa, jotta syntyisi ymmärrystä. Sen myötä kasvaa arvostus. Tajutaksemme nykyisyyden tarvitsemme menneisyyttä. Menneisyyden merkityksen ymmärtämiseksi tarvitaan kuitenkin opas katsojan avuksi, professori emerita Riitta Nikulaa lainaten: ”Ellemme tiedä, mitä historiallisia ja esteettisiä merkityksiä eri asioilla on syntyajankohtanaan, saatamme tuhota kaiken, mikä jonkun toisen hetken näkökulmasta vaikuttaa arvottomalta, jopa rumalta.”[4]

Nuorten opiskelijoiden opastajalta tarvittiin uskoa asian tärkeyteen, houkuttelua ja vakuuttelua. Kun opiskelijan tutkielma oli muuttunut kummajaisesta haasteeksi, oli ensimmäiset askeleet oikeaan suuntaan jo otettu. Sana historia oli kuitenkin syytä piilottaa, suomalaisen tekstiilitaiteen historian kurssi sai uuden nimen: Suomalainen tekstiilikulttuuri. Uuden vuosituhannen ensimmäinen vuosikymmen oli suomalaisen tekstiilitaiteen tutkimuksen iloista aikaa. Sen aloitti Taideteollisen korkeakoulun lahjakirja tekstiilitaiteen pitkäaikaisen opettajan, lehtori Kirsti Rantasen 70-vuotispäiväksi 27.1.2000.[5] Päinvastoin kuin usein akateemisissa juhlakirjoissa, sisältö oli koottu hänen omasta tuotannostaan. Taideteollisen korkeakoulun tekstiiliosastolla valmistui kolme väitöskirjaa.[6] Johtamissani opiskelijoiden tutkimusprojekteissa kartoitettiin mm. tekstiilitaiteilija Eva Taimin elämäntyötä sekä Finlayson-Forssan ateljeen suunnittelijoita, joiden molempien tuloksia esiteltiin museonäyttelyissä.[7] Hitaasti käynnistynyt alan tutkimus sai siivet alleen, ja siitä tuli luonnollinen osa korkeakoulun toimintaa. Tästä kiitos kuuluu erityisesti Pekka Korvenmaalle. Uusista tutkimuksista, väitöskirjoista puhumattakaan, oltiin ylpeitä, ja tutkimus kirjattiin korkeakoulun yhdeksi painopisteeksi taiteen ja opetuksen rinnalle. Tekstiilitaiteen koulutusohjelman henkilökunta alkoi tuottaa tekstiilivärejä, värjäystä ja kankaanpainantaa käsitteleviä oppikirjoja. Sama herääminen tapahtui muuallakin. Lapin yliopistossa tarkastettiin ensimmäinen tekstiilitaiteilija Marjatta Metsovaaran tuotantoa käsittelevä Heidi Pietarisen kirjoittama väitöskirja 2009,[9] ja samana vuonna museolehtori Leena Svinhufvud väitteli Helsingin yliopiston taidehistorian oppiaineesta suomalaisista tekstiilitaiteilijoista.[10]

Designmuseoon levittyi parin vuoden välein tekstiilitaiteen parhaimmistoon kuuluvien Ritva Puotilan (2003), Maija Isolan (2005) ja Vuokko Nurmesniemen (2007) retrospektiiviset näyttelyt. Jokaiseen liittyi myös komea, värikylläinen julkaisu.[11]

Tekstiilitaidetta oli muutenkin paljon näytteillä. Kesäiset Orimattilan Villa-Roosan tekstiilitaiteen näyttelyt kuuluivat matkailijan vakiokohteisiin vuoteen 2007 asti.[12] Tekstiilitaiteilijat TEXO ry:n toiminta saavutti yhden lakipisteensä yhdistyksen täyttäessä 50 vuotta 2006.[13]

Vielä vuonna 2009 saimme olla todistamassa tekstiilitaiteen kukoistusta Designmuseon tiloissa, kun siellä avattiin RYIJY! ja TEKSTIILITAIDE NYT! -näyttelyt. Tekstiilitaide ei ollut kuihtumaisillaan, eivätkä ryijytkään mielenkiinnottomia rumia mattoja ja pelkkiä pölynkerääjiä, kuten edesmennyt arvostettu arkkitehtimme aikoinaan julisti. Päinvastoin, suomalaiset ryijyt tuntuivat olevan kuin kevätauringon talviuniltaan herättämiä, silmänsä pesseitä, tuoreita ja raikkaita. Ja tekstiilitaide kuin kevätpuro uusia uomia hakiessaan.

Mainittuna vuonna 2009 tekstiilitaiteen alueella tapahtui paljon, ja oli aihetta moneen juhlaan. Suomen Käsityön Ystävät vietti 130-vuotisjuhlaansa monin tapahtumin. Tekstiilitaiteen osasto oli perustettu Taideteollisuuskeskuskouluun omaksi osastokseen tasan 80 vuotta aikaisemmin.Näiden tapahtumien ohella tekstiilitaidetta käsittelevä kirjallisuus oli parissa vuodessa lisääntynyt ainakin puolen hyllymetrin verran. Tekstiilitaiteilija Dora Jungin satavuotisjuhlan kunniaksi Museokeskus Vapriikki Tampereella järjesti edustavan näyttelyn 2007. Siihen liittyvän julkaisun kaksi ensimmäistä painosta myytiin hetkessä loppuun, kulumassa on jo kolmas painos. Vuonna 2011 ilmestyi myös englanninkielinen laitos.[14] Suomen merkittävimmän yksityisen ryijykokoelman omistava Tuomas Sopanen tuotti uuden ryijykirjan vuonna 2008.[15]

Taiteen tohtori Kirsi Niinimäki toimitti hakuteoksen, joka käsitti Suomen teollisten painokankaiden vaiheet, suunnittelijat ja tehtaat vuosina 1861−2008. Lehtori Maija Pellonpää-Forss jatkoi opetusmateriaalien sarjaansa uudella Kankaanpainanta-kirjalla. Syksyllä ilmestyi vielä Tekstiilitaiteen koulutusohjelman 80-vuotisjulkaisu.[16] Kaikkien näiden vaikutus alan tietoisuuteen ja arvostukseen on ilmiselvä.

Tekstiilitaiteen kultaiseksi vuodeksi muodostuneena vuonna 2009 järjestettiin Taideteollisessa korkeakoulun muotoilun osastolla Ryijy Nyt! -projekti. Siihen osallistui useita vaihto-opiskelijoita, jotka myös toteuttivat oman tulkintansa suomalaisesta ryijystä. Eräs opiskelija kirjoitti esseessään: ”If we want to invent new designs for ryijy, I think it is very important to search in the history to found out more about the routes and bases of ryijy that we can develope it and get new inspirations.”

Tunnettuja ja tuntemattomia suomalaisten ryijyjen suunnittelijoita voidaan pitää henkisinä esiäiteinä tämän päivän tekstiilitaiteilijoille. Uusien tekstiiliteosten materiaalit, työtavat ja ilmaisu ovat tämän päivän tekstiilitaidetta, niissä on taitoa ja ammattiosaamista. Mutta samalla ne ovat myös taidetta ilman luokittelevaa tekstiili-etuliitettä. Tekijöillä itsellään tuntuu olevan ehkä liiankin suuri huoli käytettävistä ammattinimikkeistä, alan määrittelemisestä ja rajaamisesta sekä siitä, miten ala sijoittuu kuvataiteen kenttään. Kysymykset eivät ole uusia, itse asiassa keskustelua on käyty vuosikymmeniä, jo 1970-luvun arvostettujen Lausannen tekstiilitaiteen biennaalien samoin kuin kansainvälisten minitekstiilinäyttelyiden yhteydessä. Keskustelua on tarpeellista käydä silloin kun siihen on aihetta, mutta samalla muistaa, että materiaalit ja tekniikat ovat työvälineitä, eivät itsetarkoitus tämän visuaalisen taiteen alueella.

Tekstiilitaiteilija Kirsti Rantanen esitti ajatuksiaan tästä Galleria Otsossa 1986 avatessaan ensimmäisen tekstiilitriennaalin Tekstiilitaide 86 – TEXO 30.

”Tärkeämpiä ovat kuitenkin teoksien ja niiden tekijöiden kunnianhimoinen taiteellinen ilmaisu, uusi ja syvällinen ajatus, pohdinta ja sisältö, ammatillinen näyttö ja osaaminen. /–/ Omalla tahollaan uusi, kaupungissa kasvanut tekstiilitaiteilijasukupolvi liikkuu vapautuneesti aikamme kuvataiteen kentässä. Nämä nuoret eivät pidä tärkeinä rohtimen rajoja eivätkä niisinnän velvoitteita.” [17]

Nyt tämä tekstiilitaiteilijasukupolvi on jo vähintään keski-ikäistynyt, mutta yhtä todenpitävä nyt kuin silloin on Kirsti Rantasen toteamus: ”On vain yhteinen, kaikille mahdollisuuksille avoin taide.” Entä nyt? Uusi vuosikymmen alkoi kolmen korkeakoulun yhdistymisellä uudeksi Aalto-yliopistoksi 1.1.2010. Kansainvälisyys on nostettu jalustalle, ja opiskelijoita sekä opettajia rekrytoidaan ympäri maailmaa. Tulevaisuus ja teknologia ovat johtotähtiä kaikilla aloilla. Tekstiilitaide on tehnyt takinkääntötempun tekstiilisuunnitteluksi ja se on kutistettu syksyllä 2014 käyttöön otetussa uudessa tutkintojärjestelmässä sivuaineeksi. Sillä ei ole enää sitä mediakiinnostavuutta, joka vallitsi vielä viime vuosikymmenellä. Ovatko suomalaisen tekstiilitaiteen kruununjalokivet päässeet tummumaan ja sammumaan? Miten käy suomalaisen tekstiilitaiteen tutkimuksen, jos oman yhteisön kasvatit ja asiantuntijat sivuutetaan vastuullisia virkoja täytettäessä? Kun opiskelijatkaan eivät enää tiedä kuka oli tekstiilitaiteilija Dora Jung, miten hän voisi puhutella toiselta puolelta maapalloa valittua professoria.

Suomalaisen tekstiilitaiteen tutkimus on liukumassa Aalto-yliopiston Taiteiden ja suunnittelun korkeakoulusta muiden käsiin. Kopin ovat ottaneet ainakin Lapin yliopisto, jossa jatketaan tutkimuksia tekstiilitaiteilijoista myös väitöskirjatasolla, ja Helsingin yliopiston käsityötieteen laitos. Kuluvana vuonna omaiset tuottivat tekstiilitaitelija Eva Anttilan 120-vuotisjulkaisun ja seminaarin omalla tarmokkuudellaan.[19] Olisi kuitenkin tärkeää, että tutkimusta tekisivät myös tekstiilitaiteilijat ja -suunnittelijat, joilla on oman suunnittelun ja tekemisen kautta ”silmät sormenpäissä”. Jokainen tutkimuksen tekijä kohdistaa oman suurennuslasinsa tai kameran objektiivinsa saman kohteen ääressä eri lailla omien tavoitteidensa ja lähtökohtiensa mukaisesti.

Olisiko asian puolesta taas aloitettava uusi lähetystyö korkeakoulussa, joka on kouluttanut kaikki maamme merkittävimmät tekstiilitaiteilijat ja -suunnittelijat vuodesta 1929 lähtien? Sloganina voisi olla vaikka Timo Sarpanevan aikoinaan lausumat sanat:

    Ellei tunne perinnettä, ei sitä voi myöskään lähteä uudistamaan.
Olen valmistelemassa suomenkielistä ja yleistajuista tietokirjaa, joka tarkastelee lähimenneisyytemme arkea uudesta näkökulmasta. Käsittelen kirjassa sitä, millainen rooli itäsaksalaisilla kodinkoneilla ja -laitteilla oli Suomessa, ja mitä ne toivat suomalaisiin koteihin 1950–80-luvuilla. Pohdin myös, millaisena DDR-muotoilun näkivät kotimaisten kauppojen, keskusliikkeiden ja maahantuojien hankinnoista vastanneet henkilöt sekä kodinkoneiden kauppiaat. Väitöskirjassani Muotoiltu ideologia[1] tutkin, miten marxilais-leniniläisen aatemaailman pohjalta toimineen Saksan demokraattisen tasavallan eli DDR:n (1949–90) valtakoneiston ohjaus toteutui henkilöautomuotoilussa ja erityisesti Wartburg-henkilöautoissa. Marxilais-leniniläinen maailmankatsomus oli kivijalka, jonka varaan yhteiskunta ja elämä kokonaisuudessaan pyrittiin rakentamaan DDR:ssä, ja myös muotoilun oli tarkoitus olla tämän maailmankuvan aineellistunut tulos. Väitöskirjassani kysyin, miten valtakoneiston ohjaus toteutui muotoilun lopputuloksissa. Hankkeen myötä osoitin, että Wartburg 353 -henkilöauto (kuva 1) oli ideologian kyllästämään ympäristöön suunniteltu tuote. Suunnittelun tavoitteet olivat ideologiset, Wartburgin alkuperäinen konseptikin pohjautui ajatukseen sosialistisesta autosta.[2] Muotoiltuna esineenä Wartburg oli ideologinen. Voidaan siis ajatella, että Wartburgin muotoilu pyrki saamaan auton käyttäjät ajattelemaan kyseisen ideologian tavoitteiden mukaisesti. Samojen periaatteiden mukaisesti muissakin itäsaksalaisissa muotoilutuotteissa olisi ideologinen elementti. Miten DDR-muotoilu sitten liittyy Suomeen ja suomalaiseen arkeen? Itse asiassa itäsaksalaiset kodinkoneet ja tavarat, moottoripyörät ja autot olivat yleisiä Suomessa 1950-luvulta aina 1980-luvulle asti. IFA- ja Wartburg-autot olivat tavallinen näky kaupunkien ja kauppaloiden kaduilla. Litteä Artas-taskulamppu löytyi useiden kesämökkien varustuksesta ja monenlaiset itäsaksalaiset laitteet, kuten Omega-pölynimurit, AKA-leivänpaahtimet ja -silitysraudat[3] auttoivat arkisissa askareissa. Monen kodin joulukuusessa loistivat DDR:ssä valmistetut VEB Elektroinstallation Oberlind -tehtaan sähkökynttilät. Läntisiin tuotteisiin verrattuna DDR-tavarat olivat monasti edullisempia ja menivät melko hyvin kaupaksi, koska ne täyttivät tarkoituksensa siinä missä länsituotteetkin. Itäsaksalaisia tavaroita ei välttämättä ostettu niiden alkuperän takia, vaikka esimerkiksi 1960–70 -luvuilla poliittisella ilmapiirillä varmasti oli vaikutusta joidenkin kuluttajien tekemiin valintoihin. Mutta vaikuttivatko itäsaksalaiset tavarat meihin?

Tulen esittelemään kirjassani itäsaksalaisia kodinkoneita, ja avaan niiden suunnittelun taustalla näkyviä poliittisia ja ideologisia lähtökohtia. Tavoitteena on kuvata sitä, miten itäsaksalaisten tavaroiden sisältämät sosialistisen ideologian ilmentymät ja muotoilullis-ideologiset vaikuttimet tuotiin suomalaiselle kuluttajalle. Vai tuotiinko niitä? Lähimenneisyyttä käsittelevä tutkimukseni nivoutuu myös nykypäivään. Tänään kestävän kehityksen ajatus korostaa hyvin samankaltaisia arvoja, jotka olivat itäsaksalaisten tuotteiden keskeisimpiä suunnitteluperiaatteita, kuten raaka-aineiden säästö, käyttökelpoisuus ja kestävyys käytössä. DDR-tuotteiden yleisyyttä Suomessa voi havainnollistaa kuvan 2 avulla. Kuvassa on aukeama Anttila Oy:n postimyyntiluettelosta vuodelta 1981. Pelkästään yhdellä aukeamalla on myynnissä kuusi itäsaksalaista kodinkonetta: AKA E20-leivänpaahdin, AKA-pöytägrilli, DE91F-höyrysilitysrauta, Hoover 3905 -silitysrauta, RHL4-lämpöpuhallin sekä AKA BS 08-pölynimuri. Erityisen mielenkiintoinen on Hoover 3905-silitysrauta, koska Hoover on alun perin amerikkalainen tuotemerkki. Omassa DDR-esinekokoelmassani on samanlainen silitysrauta, jonka olen hankkinut helsinkiläiseltä kirpputorilta kymmenisen vuotta sitten. Siinä olevan tyyppikilven (kuva 3) mukaan laite on valmistettu DDR:ssä. Rauta on lähes identtinen itäsaksalaisen AKA-silitysraudan kanssa. Kyseessä onkin mahdollisesti ns. korvaustuotanto (Gestattungsproduktion). Se oli toimintaa, jossa itäsaksalaiset yritykset myivät valmistuskapasiteettiaan vaivihkaa mm. länsisaksalaisten yritysten käyttöön länsivaluuttoja saadakseen.[4] Samassa Anttilan luettelossa on tarjolla myös parisenkymmentä muutakin DDR:ssä valmistettua kodintavaraa ja -tarviketta. Merkillepantavaa on se, että monet kuvassa näkyvistä itäsaksalaisista laitteista eivät ole erityisen edullisia. Esimerkiksi AKA-leivänpaahdin maksaa 99 markkaa eli nykyrahassa rahanarvokertoimet huomioon ottaen lähes 44 euroa. Vaikuttiko laitteen muotoilu, tai jokin muu toiminnallisuus ostopäätökseen vai saattoiko vaikuttimena olla jokin muu, alitajuntaamme vetoava piilotettu ärsyke tai viesti?  Voi myös kysyä, miksi Anttila oli ottanut valikoimiinsa niin monta DDR-tuotetta? Itäsaksalaisen muotoilun merkitystä ja vaikutusta Suomessa tarkasteleva tutkimus on ajankohtainen juuri nyt. Kyseessä on tähän asti täysin tutkimattoman suomalaisen arjen kulttuurin nostaminen analyysin kohteeksi. Henkilöt, joilla on aikalaiskokemuksia ja -tietoa, ovat eläkeiässä, ja kokemusten, muistojen ja tietojen tallentamisella on kiire. Vähäisetkin tiedonmuruset on syytä kerätä talteen, koska näyttää siltä, että DDR on katoamassa mielistämme pikavauhtia. Ilman tämän poikkeuksellisen utopian ilmentymien kartoitusta ja raportointia muistikuvat vähitellen vääristyvät. Mitä enemmän tapahtumista kuluu aikaa, sitä helpommin todelliset kokemukset ja muistot sekoittuvat luetun, kuullun ja muualta meille kerrotun kanssa. Kirjailija Jana Hensel onkin nasevasti todennut dokumenttiromaanissaan Zonenkinder, jossa hän muistelee elämää DDR:ssä, että ”[…] on ikään kuin katselisimme auton takapeilistä: DDR jää yhä kauemmaksi muuttuen yhä pienemmäksi ja yhä sadunomaisemmaksi.”[5]

Saksalainen ja angloamerikkalainen Itä-Euroopan tutkimus on huolehtinut siitä, että DDR:n poliittinen, sosiaalinen, taloudellinen ja yhteiskunnallinen elämä alkavat vähitellen olla varsin hyvin käsiteltyjä. Sen sijaan DDR:n kanssa läheisissä kauppa- ja kulttuurisuhteissa olleiden maiden osalta tutkittavaa on vielä paljon ja käsillä oleva kirjahankkeeni lukeutuu tähän kategoriaan.

Sen lisäksi, että menneisyytemme ansaitsee tulla tutkituksi myös edellä kuvatusta näkökulmasta, on tutkimuksellani toinenkin ajankohtainen tavoite. Sen tehtävänä on tuoda DDR-muotoilu sellaisten lukijoiden ulottuville, jotka eivät ole eläneet kahtia jaetussa Euroopassa. 1990-luvulla syntyneet nuoret suomalaiset aikuiset eivät välttämättä tiedä DDR:stä juuri mitään. Tämä on kokemukseni, pidettyäni viimeisen kymmenen vuoden ajan luentoja tästä aiheesta mm. muotoilun opiskelijoille. Syy lienee osaltaan koulujen niukassa historianopetuksessa, mutta vielä todennäköisemmin siinä, että DDR on konkreettisesti näkyvissä enää museoissa, kirpputoreilla ja verkkohuutokauppojen kuriositeetteja pursuavassa tavaratarjonnassa. Monille on uutta tietoa, että DDR oli aikansa mittapuun mukaan korkeasta teknologiastaan ja koulutustasostaan tunnettu sosialistinen hyvinvointivaltio, jonka kanssa Suomella oli monipuoliset kauppa- ja kulttuurisuhteet ja jonka teollisuuden valmistamia tuotteita myytiin kymmenissä maissa, myös Suomessa. Mikäli aiheesta ei kirjoiteta, tieto DDR:n muotoilujärjestelmästä ja sen vaikutuksesta suomalaisten arkeen vaipuu vähitellen unohduksiin. Muotoilun tutkimukselle on ominaista, että tutkija voi joutua hakeutumaan hyvin erityyppisten lähteiden pariin. Kirjan keskeisenä aineistona onkin toisinaan akateemisen tutkimuksen marginaaliin jäävää materiaalia, joka itse asiassa on hyvin rikasta. Tulen käyttämään kotimaisten kauppojen, keskusliikkeiden ja maahantuojien sisäänostajien, kauppiaiden jne. haastatteluja, kauppa- ja teollisuusministeriön DDR-tuontia koskevia dokumentteja sekä liikeyritysten arkistoaineistoa, kuten tuoteluetteloita, mainoksia ja mainosfilmejä. Kiinnostavaa olisi myös tehdä DDR-tavaroita käyttäneiden suomalaisten kuluttajien haastatteluja. Näillä keinoin on mahdollista toteuttaa yleistajuinen ja havainnollisesti kuvitettu aikamatka vähän tunnettuun, mutta monia 1950–90 -lukujen välillä eläneitä suomalaisia jollain tasolla koskettavaan aiheeseen.

Mitä arkistoista ja kentältä on löydettävissä, jää nähtäväksi. Projektini kannalta on kuitenkin suotuisaa, että DDR:n teollisen muotoilun viraston AIF:n[6] ja sen edeltäjävirastojen muotoilua koskeva arkistoaineisto, jota säilytetään Saksan valtionarkistossa (Bundesarchiv) on hyvin organisoitu. Hyödynsin kyseistä materiaalia jo väitöskirjassani, joten tiedän, että nyt käsillä olevaa aihetta tukeva itäsaksalainen arkistoaineisto on saatavilla ja varsin kohtuullisella arkistotyöllä.

Suuremman haasteen asettaakin suomalaisten lähteiden löytäminen. Itäsaksalaisia tavaroita myytiin aikoinaan Suomessa mm. Anttilassa ja EKA-yhtymän tavarataloissa, puhumattakaan monista yksityisyrittäjistä, jotka hankkivat DDR-tavaroita myyntiin. Mutta miten tavarat päätyivät kauppojen hyllyille ja kuka viime kädessä teki hankinnat DDR:stä? Mikä oli sisäänostajan motiivi ja vaikuttiko valinnan taustalla ideologiaan perustuva muotoilu? Nähtiinkö tässä helpon rahan mahdollisuus, ehkä kokeilunhalun siivittämänä? Miten DDR vaikutti siihen, että sen vientituotteet ja niiden ideologinen sanoma, viesti kehittyneestä sosialistisesta teollisuusvaltiosta, saatiin mahdollisimman tehokkaasti toimitettua länsimaihin? Entä miksi suomalaiskuluttajan ostopäätös kallistui DDR-tavaran puoleen, jos tarjolla oli myös länsimainen vaihtoehto? Oliko alkuperällä väliä, vai puhutteliko nimenomaan esineen muotoilu ostopäätökseen vaikuttavalla tavalla?

1980

Kulturhistoriska miljöer i Borgå landskommun. Redigering, text: Pekka Korvenmaa. Bilderna: Museiverket/Pekka Korvenmaa. Borgå: Borgå landskommun, 1980.

Porvoon maalaiskunnan kulttuurihistoriallinen ympäristö. Toimitus, teksti: Pekka Korvenmaa. Kuvat: Museovirasto/Pekka Korvenmaa. Porvoon maalaiskunta: Porvoon maalaiskunta, 1980.
1981

Lars Sonck 1870–1956: arkkitehti = architect. Näyttelyryhmä = exhibition team: Paula Kivinen, Pekka Korvenmaa, Esa Piironen. Näyttelyn suunnittelu = exhibition design: Esa Piironen. Luettelo ja graafinen asu = catalogue and graphic design: Esa Piironen. Käännökset = translations: English Centre. Suomen rakennustaiteen museon monografiasarja. Helsinki: Suomen rakennustaiteen museo, 1981.

Suomalainen vaikutus Riian arkkitehtuurissa 1900–1914. Arkkitehti 1981:3, s. 48–49.
1982

Lars Sonck 1870–1956: arkkitehti. Näyttelyryhmä: Paula Kivinen, Pekka Korvenmaa, Esa Piiroinen. 2. painos.  Helsinki: Suomen rakennustaiteen museo, 1982.

Pankkisalin kehityshistoriaa Suomessa: … ja hän ajoi ulos kaikki, jotka myivät ja ostivat temppelissä… Arkkitehti 1982:7, s. 60–64.

Säätyläispuutarhasta kivikaupunkiin: Töölön raitiovaunuhallien vaiheita 1820–1980.

Narinkka 1982(1983), s. 68–101.

Taidehistoriallisia tutkimuksia = Konsthistoriska studier. 6. Toimittanut: Pekka Korvenmaa. Helsinki: Taidehistorian seura, 1982.
1984

Monitulkintainen Aalto. Arvosteltu teos: Alvar Aalto: a critical study / Malcolm Quantrill. Arkkitehti 1984:6, s. 87–89.
1988

Arkitekten i industrialistens tjänst: Alvar Aaltos planer för Kauttua industrisamhälle 1938. Konsthistorisk tidskrift 1988:3–4, s. 168–172.
1989

Kauttua: tuotanto ja ympäristö 1689–1989. Pekka Korvenmaa. Kohteiden värivalokuvaus: Antti Kylänpää. Karttaliitteet: Pekka Korvenmaa & Heimo Virnala. Käännökset = transl.: Jyri Kokkonen. Kauttua: Ahlström, 1989.
1990

Lars Sonck 1870–1956: tradizione e modernita. Testi di Paula Kivinen, Pekka Korvenmaa e Asko Salokorpi. Documenti di architettura. Milano: Electa, 1990.

Villa Grönberg. Helsingin pitäjä, 1990, s. 18–31.
1991

Innovation versus Tradition: the Architect Lars Sonck, Works and Projects 1900–1910. Pekka Korvenmaa. Translation: Juri Kokkonen. Suomen muinaismuistoyhdistyksen aikakauskirja = Finska fornminnesföreningens tidskrift 96. Diss, Helsingin yliopisto. Helsinki: Suomen muinaismuistoyhdistys, 1991.

Kauttuan tehdasyhdyskunta: ympäristöä teollisuuden ehdoin. Teoksessa: Ympäristö ja aika. Toimittaneet Vuokko Aromaa … et al.. Kirjoittajat: Harri Andersson … et al.

Helsinki: Historian ja yhteiskuntaopin opettajien liitto, 1991, s. 108–125.
1992

Arkkitehdin työ: Suomen arkkitehtiliitto 1892–1992 = Arkitektens arbete: Finlands arkitektförbund 1892–1992. Toimitus = redigering: Pekka Korvenmaa. Helsinki: Rakennustieto, 1992.

Forest and Metropolis: Some Aspects of the Development of Finnish Architecture from half way through the 1890′s up to the First World War. Teoksessa: Suomen tekijät = Finland Creators. Toimitus = editors: Kerttu Karvonen-Kannas, Kirsi Kaisla. Käännökset = translations: John Derome. Punkaharju: Taidekeskus Retretti, 1992. s. 122–149.

Metsä ja metropoli: suomalaisen arkkitehtuurin kehityskulkuja 1890-luvun puolivälistä ensimmäiseen maailmansotaan. Teoksessa: Suomen tekijät = Finland Creators. Toimitus = editors: Kerttu Karvonen-Kannas, Kirsi Kaisla. Käännökset = translations: John Derome. Punkaharju: Taidekeskus Retretti, 1992. s. 122–149.

Sota tuhoaa, sota järjestää: arkkitehdit ja kriisi. Teoksessa: Arkkitehdin työ: Suomen arkkitehtiliitto 1892–1992. Toimitus = redigering: Pekka Korvenmaa. Helsinki: Rakennustieto, 1992. s. 113–127.

War Destroys and Organizes: Architects and Crisis. Teoksessa: The Work of Architects: the Finnish Association of Architects 1892–1992. Edited by Pekka Korvenmaa. Translated by Juri Kokkonen. Helsinki: Finnish Building Centre, 1992. s. 113–127.

The Work of Architects: the Finnish Association of Architects 1892–1992. Edited by Pekka Korvenmaa. Translated by Jüri Kokkonen. Helsinki: Finnish Building Centre, 1992.
1993

Sodan jaloista rauhankotoon. Arvosteltu teos: Model Houses for Model Families: Gender, Ideology and the Modern Dwelling: the Type-Planned Houses of the 1940s in Finland / Kirsi Saarikangas. Helsinki, 1993. Arkkitehti, 1993: 3, s. 62–64.
1994

The Crisis as Catalyst: Finnish Architecture, Alvar Aalto and the Second World War: a Case in Strategic Decision-Making. Teoksessa: Architecture of the Essential / the 6th International Alvar Aalto Symposium, August 19–21, 1994, Jyväskylä, Finland. Editor: Pirkko Tuukkanen. English editing: Silja Kudel. Jyväskylä: Alvar Aalto Museum, 1995. s. 75–89.
1995

Books. Arvosteltu teos: Finnish Wooden Churches / Lars Pettersson with contributions by Marja Terttu Knapas, Riitta Nikula and Kristiina Paatero. Helsinki, 1989. .Arvosteltu teos: Norwegian Wood: a Tradition of Building / Jerry Holan. New York, 1990. Journal of the Society of architectural historians, 1995:1, 105–107.
1996

Can Design ever Become Science? Arttu, 1996:5/6, s. 27.

Eliel Saarinen (1873–1950): kansallisen ja kansainvälisen rakentaja.
Teoksessa: Kansallisgalleria: suuret suomalaiset; 2: Demokratisoituva Suomi (1850–1920). Toimituskunta: Allan Tiitta … et al. Toimitus: Anssi Mäkinen … et al. Espoo: Weilin + Göös, 1996. s. 230–235.

Huonekalupiirtäjästä tuotesuunnittelijaksi: kalusteiden ideoinnista ja tuottamisesta sotien jälkeisessä Suomessa, esimerkkinä Ilmari Tapiovaara. Teoksessa: Näköalapaikalla: Aimo Reitalan juhlakirja. Toimittaja = redaktör Anna Ruotsalainen. Taidehistoriallisia tutkimuksia 17. Helsinki: Taidehistorian seura, 1996. s. 125–133, 198–199.

No Guru, no Method?: Mapping out the Field of Research in Design. Form Function Finland, 1996:4, s. 20–21.

Lars Sonck (1870–1953): kirkkojen ja huviloiden arkkitehti.
Teoksessa: Kansallisgalleria: suuret suomalaiset; 2: Demokratisoituva Suomi (1850–1920). Toimituskunta: Allan Tiitta … et al. Toimitus: Anssi Mäkinen … et al. Espoo: Weilin + Göös, 1996. s. 218–219.

“Tämä kaunis huvila, joka valkoisine muureineen muistuttaa vanhaa linnaa”.
Teoksessa: Tuuli ja pilvet ja männynlatvat: Hyvinkään parantola – Hyvinge sanatorium och badanstalt 100 vuotta. Toimitus Jukka Forslund, Pirjo Hämäläinen-Forslund. Hyvinkää: Hyvinkään taidemuseo, 1996. Hyvinkään taidemuseon julkaisuja; 13. s. 35–48, 93.
1997

The Finnish Wooden-House Transformed: American Prefabrication, War-Time Housing and Alvar Aalto. Teoksessa: Alvar Aalto – modernisti, yhdyskuntasuunnittelija, standardisoinnin kehittäjä: seminaari Kotkassa 22.–23.5.1997. Toimitus Sirkka Soukka. Kotka: Kotkan kaupunki, 1997. s. 157–171.

Ilmari Tapiovaara. Pekka Korvenmaa; traducciones: Deborah Bonner…et al. Traduccion del fines al ingles: Juri Kokkonen. Clásicos del diseño = Design Classics; 5. Rakennustuotanto-kirjasarja. Barcelona: Santa & Cole, 1997.

Miedzy centrum a prowincja: Zalety peryferii. Käänt. Jadwiga Piatkowska.
Teoksessa: Sztuka okolo 1900 w Europie Srodkowej: Centra i prowincje atystyczne: materiały międzynarodowej konferencji zorg. w dniach 20–24 października 1994. Red. nauk. Piotr Krakowski, Jacek Purchla. Kraków: MCK, 1997. s. 159–166.

The Multipurpose Chair as Mission: Ilmari Tapiovaara. Form Function Finland, 1997:4, s. 22–25.
1998

The Condition and Future Challenges of Finnish Design: A Survey Launched by SITRA. Form Function Finland, 1998: 2, s. 48.

From Craft to Product Design: Some Remarks on the Conceptualization and Production of Houses and Objects in Finland after the II World War. Teoksessa: Konsten efter 1945: NORDIKs konsthistorikersymposium i Åbo den 13–16 Juni 1996. Toimittajat = redaktörer = editors: Leena Björkqvist & Anna Vihervaara. Taidehistoriallisia tutkimuksia; 19 =  Konsthistoriska studier; 19. Helsinki: Taidehistorian seura, 1998. s. 117–122.

How the Miracle Was Made. Arvosteltu teos: Muotopuolen merenneidon pauloissa: Suomen taideteollisuuden kultakausi: mielikuvat, markkinointi, diskurssi / Harri Kalha. Helsinki, 1997. Books from Finland, 1998: 1, s. 59–61.

Mehr Licht? Arkkitehti, 1998:1, s. A34–A39.

Muotoiltu etu I: muotoilu, teollisuus ja kansainvälinen kilpailukyky. Toimittanut: Pekka Korvenmaa. Sitra / Suomen itsenäisyyden juhlarahasto; 196. Helsinki: Sitra, 1998.

Muotoiltu etu II: muotoilu, teollisuus ja kansainvälinen kilpailukyky. Toimittanut: Pekka Korvenmaa. Sitra / Suomen itsenäisyyden juhlarahasto; 197. Helsinki: Sitra, 1998.

Opportunities and Ideals in Modern Furniture Design in Finland.
Teoksessa: Finnish Modern Design: Utopian, Ideals and Everyday Realities, 1930–1997. Marianne Aav… et al.; Marianne Aav and Nina Stritzler-Levine editors. Published by The Bard Graduate Center for Studies in the Decorative Arts. Translators: Jyri Kokkonen … et al. New York: Bard Graduate Center for Studies in the Decorative Arts, cop. 1998. s. 103–127.

No Guru, No Method?: Discussion on Art and Design Research. Editor: Pia Strandman. Editorial board Pekka Korvenmaa, Yrjänä Levanto. Publication Series of University of Art and Design Helsinki UIAH. 55. Taideteollisen korkeakoulun julkaisusarja; 55. Helsinki: University of Art and Design Helsinki, 1998.
1999

A Chair is Not Just a Chair – It Is the Key to Interior Design: Ilmari Tapiovaara 1914–1999. Arttu, 1999:3, s. 7–9.

Kotimaasta maailmalle: taideteollisuus, tuotanto ja kansainvälisyys 1950- ja 1960-luvuilla. Teoksessa: Visioita. Toimittanut Anne Stenros. Kirjoittajat: Carla Enbom … et al. Helsinki: Otava, 1999. s. 52–57.

Out in the World: Design, Industry and Internationalization in the 1950s and ’60s.
Teoksessa: Visions of Modern Finnish Design. Edited by Anne Stenros. Authors: Carla Enbom … et al. Translation: John Arnold and Jüri  Kokkonen. Helsinki: Otava, 1999. s. 52–57.

Sadankolmenkymmenen vuoden keskustelu. Teoksessa: Ateneum maskerad: taideteollisuuden muotoja ja murroksia: Taideteollinen korkeakoulu 130 vuotta. Päätoimittaja: Yrjö Sotamaa. Toim. Pia Strandman. Kirjoittajat: Marianne Aav … et al.  Taideteollisen korkeakoulun julkaisusarja; 62. Helsinki: Taideteollinen korkeakoulu, 1999. s. 13–17.

Tietoisuuden tasot. Teoksessa: Ateneum maskerad: taideteollisuuden muotoja ja murroksia: Taideteollinen korkeakoulu 130 vuotta. Päätoimittaja: Yrjö Sotamaa. Toim. Pia Strandman. Kirjoittajat: Marianne Aav … et al. Taideteollisen korkeakoulun julkaisusarja; 62. Helsinki: Taideteollinen korkeakoulu, 1999. s. 173–177, 180–200.

Tilat ja tuolit: näkökulmia sisustusarkkitehdin ammattikuvaan. Teoksessa: Yhteiset olohuoneet: näkökulmia suomalaiseen sisustuskulttuuriin 1949–1999. Toimittanut Minna Sarantola-Weiss. Helsinki: Otava, 1999. s. 106–111, 118–125, 128–135.
2000

Destruction, Scarcity and a New Rise: Finnish Architecture in the 1940s. Teoksessa: 20th Century Architecture: Finland. Edited  by Marja-Riitta Norri, Elina Strandertskjöld and Wilfried Wang. Picture editor Kirsi Leiman. Helsinki: Museum of Finnish Architecture, 2000. s. 70–82.

Ideological Design. Arttu, 2000:4, s. 10–11.
2001

40 vuotta teollisen muotoilun koulutusta. Arttu, 2001: 5–6, s. 8.

Industrial Design as a Culturally Reflexive Activity in Manufacturing. Juha Järvinen, Ilpo Koskinen; assisted by Pekka Korvenmaa … [et al.]. Sitra reports series; 15. Sitran raportteja; 15. Publication series of the University of Art and Design Helsinki UIAH; 33. Taideteollisen korkeakoulun julkaisusarja; 33. Helsinki: Sitra, 2001.

More Light?.Alvar Aalto Designer. Editor Pirkko Tuukkanen. Helsinki: Alvar Aalto Foundation, 2002. s. 109–133.

Rhetoric and Action: Design Policies in Finland at the beginning of the third millennia. Scandinavian Journal of Design History, 2001, s. 7–15.

Zerstörung, Mangel und Neuanfang. Teoksessa: Finnland: Architektur im 20. Jahrhundert. Herausgegeben Adolph Stiller. München: Anton Pustet, 2001.

Architektur im Ringturm; 6. s. 98–115.
2002

Reception and Dissemination: the International Role of early 20th century Finnish Architecture. Centropa, 2002:1, s. 5–12.

Universal versus Individual: the Architecture of the 1960′s: Conference proceedings.
Editorial staff  Pekka Korvenmaa, Esa Laaksonen. Helsinki: Alvar Aalto Academy, 2002. Who are We?: Where Do We Come from?: Where Are We Going?. Now the Light Comes from the North. s. 70–77.
2003

Ahlströmin suku ja yhtiö taiteen, arkkitehtuurin ja taideteollisuuden tukijoina.
Teoksessa: Suomen kulttuurihistoria Osa 3: Oma maa ja maailma. Toimituskunta: Laura Kolbe, päätoimittaja … et al.; toimittajat Anja Kervanto Nevanlinna, Laura Kolbe. Helsinki: Tammi, 2003. s. 290–291.

Näkyä vai palvella?: muotoilusta Suomessa 1960-luvulla. Teoksessa: Oleta pyöreä tuoli: Eero Aarnion 60-luku = Assume a Round Chair: Eero Aarnio and the 60′s. Kirjan toimitus = editorial work: Harri Kalha. Käännökset = translation: Silja Kudel, Tomi Snellman. Julkaisusarja / Taideteollinen korkeakoulu; 72. Taidehallin julkaisusarja; [1] Helsinki: Helsingin taidehalli: 2003. s. 28–50.

To Be Seen Or to Serve?: Finnish Design in the 1960s. Teoksessa: Oleta pyöreä tuoli luku = Assume a Round Chair: Eero Aarnio and the 60′s. Kirjan toimitus = editorial work: Harri Kalha. Käännökset = translation: Silja Kudel, Tomi Snellman. Julkaisusarja / Taideteollinen korkeakoulu; 72. Taidehallin julkaisusarja; [1] Helsinki: Helsingin taidehalli: 2003. s. 28–50.

Puhtaus on puoli ruokaa – niin myös asumista. Arvosteltu teos: Asunnon muodonmuutoksia: puhtauden estetiikka ja sukupuoli modernissa arkkitehtuurissa / Kirsti Saarikangas. Helsinki, 2002. Hiidenkivi: suomalainen kulttuurilehti, 2003:3, s. 34–35.
2004

Alvar Aalto Architect. Volume 7, Sunila 1936–54. Editor: Pekka Korvenmaa. Translations: Desmond O’Rourke. Helsinki: Alvar Aalto Foundation, 2004.

Modern Architecture Serving Modern Production. Teoksessa: Alvar Aalto Architect. Volume 7, Sunila 1936–54. Editor: Pekka Korvenmaa. Translations: Desmond O’Rourke. Helsinki: Alvar Aalto Foundation, 2004. s. 9–21.

Yksilö ja yleistys. Anonymiteetistä 1960-luvun muotoilussa ja arkkitehtuurissa. Teoksessa: Rakkaudesta kaupunkiin, Riitta Nikulan juhlakirja = For Love of the City, Festschrift to Riitta Nikula. Toimituskunta Timo Keinänen … et al. Toimittajat Kirsi Saarikangas, Hanne Wikström. Päätoimittaja Renja Suominen-Kokkonen. Taidehistoriallisia tutkimuksia; 28. Helsinki: Taidehistorian seura, 2004. s. 143–150.
2005

Arkkitehdin menestystarina. Arvosteltu teos: Väinö Vähäkallio ja hänen toimistonsa: arkkitehdin elämäntyö ja verkostot / Aino Niskanen. Espoo, 2005. Arkkitehti, 2005:4, s. 92.

Kuinka Lappi nousi. Arvosteltu teos: Jälleenrakennuksen perintö Lapissa. Toim. Antti Pihkala. Oulu, 2004. Arkkitehti, 2005:3, s. 75.
2006

Eero Saarinen – muodon mestari = Eero Saarinen – a Master of Form. Arkkitehti, 2006:5, s. 74–83.

Elämysten muotoilu – uusi asia? Arttu, 2006:3, s. 18.
2007

Sonck, Lars (1870–1956): arkkitehti, professori. Teoksessa: Suomen kansallisbiografia. 9. Siltanen-Tott / toimituskunta: päätoimittaja: Matti Klinge … et al. Toimittajat: toimituspäällikkö: Aulikki Litzen (1993–2002) … et al. Helsinki: Suomalaisen Kirjallisuuden Seura, 2007. s. 195–197.
2008

Taideteollisen tutkimuksen lyhyt pitkä historia. Arttu, 2008:3, s. 28.

Ykseyden moninaisuus. Teoksessa: Yrjö Kukkapuro: huonekalusuunnittelija. Toimituskunta: Marianne Aav… et al. Helsinki: Designmuseo, 2008. s. 88–109.
2009

Finnish Design: a Concise History. Pekka Korvenmaa. English translation: Juri Kokkonen. Taideteollisen korkeakoulun julkaisusarja; 98. Publications series of the University of Art and Design Helsinki; 98. Helsinki: University of Art and Design Helsinki, 2009.

Sonck, Lars (1870–1956): arkitekt. Teoksessa: Biografiskt lexikon för Finland. 2, Ryska tiden. Redaktion: Henrik Knif (huvudred.), Fredrik Hertzberg, Jeannette Forsén, Julia Dahlberg. Översättare: Joel Backström … et al. Helsingfors: Svenska litteratursällskapet i Finland, 2009. s. 836–838.
	

Taide & teollisuus: johdatus suomalaisen muotoilun historiaan. Pekka Korvenmaa. Taideteollisen korkeakoulun julkaisusarja; 88. Helsinki: Taideteollinen korkeakoulu, 2009.
2010

Ei vain muodon vuoksi: eräitä modernin kalusteen ulottuvuuksia. Teoksessa: Modernismi: kirjoituksia suomalaisesta modernismista. Toimitus Marianne Aav. Tekstitoimitus Jukka Savolainen. Helsinki: Designmuseo, 2010. s. 38–57.
2011

A Bridge of Wood: Aalto, American House Production, and Finland. Teoksessa: Aalto and America. Edited by Stanford Anderson, Gail Fenske, and David Fixler. New Haven: Yale University Press, 2011. s. 95–111.

Kun Suomi-kuva putosi puusta: muotoilun ja sen julkikuvan ristiriidoista. Teoksessa: Rajaton muotoilu: näkökulmia suomalaiseen taideteollisuuteen. Toimittanut Paula Hohti. Helsinki: Avain, 2011. s. 23–35.
2012

The Individual, the Community, the World. Teoksessa: Wilson meets Wirkkala: the Story of Tapio Wirkkala Park, Designed by Robert Wilson. Edited by Tuula Isohanni. English translation: Esa Lehtinen. Helsinki: Aalto University, 2012. Helsinki City Art Museum’s publications; 125. Aalto University publication series; 9/2012. Helsingin kaupungin taidemuseon julkaisuja; 125. s. 36–43.

Finnish Design: a Concise History. Beijing: China architecture & building press, 2012.

From Policies to Politics: Finnish Design on the Political Battlefield in the 1960s and 1970s. Teoksessa: Scandinavian Design: Alternative Histories. Edited by Kjetil Fallan. London: Berg Publishers, 2012. s. 222–237.
2013

Menneisyyden, nykyhetken ja tulevaisuuden vuoropuhelu.
Teoksessa: Aate, muoto, materiaali : Designmuseon kokoelmat.
Toimitus, kirjoittajat: Helena Leppänen, Aila Svenskberg, Leena Svinhufvud, Merja Vilhunen; muut kirjoittajat: Harri Kivilinna … et al. Helsinki : Design-museo, 2013. s. 4–5.
2014

Kultarannan arkkitehtuuri.
Teoksessa: Kultaranta. Toimittanut Hannu Heikkilä; valokuvannut Taneli Eskola.
Helsinki: Suomalaisen Kirjallisuuden Seura, 2014. Kirjokansi; 61. s. 48–85.

Finnish Design – A Concise History. London: V & A Publishing, 2014.

Ilmari Tapiovaara, sisustusarkkitehti. Nousu, loisto, unohdus ja paluu.
Teoksessa: Ilmari Tapiovaara: muotoilu ja elämä. Kirjoittajat: Pekka Korvenmaa, Susanna Aaltonen, Suvi Saloniemi, Aila Svenskberg (kirjan toimittaja), Jonathan M. Woodham. Käännökset: Jüri Kokkonen. Helsinki: Designmuseo, 2014. s. 8–55.

Ilmari Tapiovaara, Interior Architect. Rise, Fame, Oblivion and Return. Teoksessa Ilmari Tapiovaara: Life and Design. Contributors: Pekka Korvenmaa, Susanna Aaltonen, Suvi Saloniemi, Aila Svenskberg (editor), Jonathan M. Woodham. Photo editors: Aila Svenskberg, Salla Heino, Harri Kivilinna. Translations: Jüri Kokkonen. Helsinki: Designmuseo, 2014. s. 8–55

Susanna Aaltonen

Krister Ahlström

Leena Ahtola-Moorhouse

Erkki Anttonen

Pauline von Bonsdorff ja Asko Mäkelä

Liisa-Maria Hakala-Zilliacus

Olli Hakli

Eeva-Liisa Hallikainen

Heikki Hanka

Marjatta Heikkilä-Rastas

Virve Heininen

Visa Heinonen

Markus Hiekkanen ja Leena Sälejoki-Hiekkanen

Riitta Hietala ja Lauri Olander

Päivi Hovi-Wasastjerna

Dan Holm

Tiina Huokuna

Helena ja Tapani Hyvönen

Erkki Härö

Maunu Häyrynen

Kari Immonen

Juha Järvinen

Outi Järvinen-Harvilahti

Harri Kalha

Mart Kalm

Satu Karvetti

Marja-Terttu Kivirinta

Marja Terttu Knapas

Krista Kodres

Kaisa Koivisto

Riitta ja Timo Konttinen

Satu Kähkönen

Juhana Lahti

Linda Leskinen

Yrjänä Levanto

Leena Lindqvist

Ville Lukkarinen

Synnöve Malmström

Mirva Mattila

Pinja Metsäranta

Tuija Mikkonen

Maija Mäkikalli

Ossi Naukkarinen

Riitta Nikula

Aino Niskanen

Riitta Niskanen

Kristiina Nivari

Patrik Nyberg

Tutta Palin

Mika Pantzar

Susanna Pettersson

Hanna Pirinen

Päikki Priha

Lauri Putkonen

Eija Rauske

Leena-Maija Rossi

Elina Räsänen

Marja-Liisa Rönkkö

Kirsi Saarikangas

Hannu Salmi

Kirsti Salo-Mattila

Minna Sarantola-Weiss

Hannele Savelainen-Hinkkanen

Jukka Savolainen

Hanne Selkokari

Pia Sivenius

Mirva Sjöroos

Helena Soiri-Snellman

Yrjö Sotamaa

Kärt Summatavet

Kirsi Kaisla Sundholm

Renja Suominen-Kokkonen ja Jüri Kokkonen

Elina Standertskjöld

Leena Svinhufvud

Jussi-Pekka Taavitsainen

Päivi Tahkokallio

Hanna-Riitta Toivanen-Kola

Timo Tuomi

Leena Valkeapää

Anna Valtonen

Susann Vihma

Merja Vilhunen

Eeva Maija Viljo

Keijo Virtanen

Mirja-Liisa Waismaa-Pietarila

Jonathan M. Woodham

Ritva Wäre

 

Aalto-korkeakoulusäätiö

Alvar Aalto -säätiö

Designmuseo

Eesti Kunstiakadeemia

Helsingin kaupunginmuseo

Helsingin yliopisto, Taidehistorian oppiaine

Konstvetenskap vid Åbo Akademi

Syksyllä 1973 kun Helsingin yliopistossa elettiin vielä poliittisesti radikaalin ajanjakson viimeisiä henkäyksiä, uudet opiskelijat astelivat taidehistorian laitoksen omaan luentosaliin Engelin päärakennuksen ylimpään kerrokseen. Joukossa oli lukuisia, joiden nimiä ei tänä päivänä valitettavasti pysty muistamaan, mutta tietty perusjoukko pysytteli tiiviisti pääaineensa opintojen parissa. Tästä joukosta löytyivät myös ystävyyssuhteet, Leena Sälejoki, Pekka Korvenmaa, taidehistoriaa sivuaineena lukenut arkeologian opiskelija Jüri Kokkonen, joka jo pääsykokeen aikana oli ehtinyt tutustua Pekka Korvenmaahan, ja allekirjoittanut. Tavallaan Pekka Korvenmaan kiinnostus akateemisiin opintoihin alkoi hänen kotiseudultaan Kauttualta, jossa sijaitsevaa rautakautista Luistarin kalmistoaluetta alettiin kaivaa ja tutkia 1960- ja 1970-lukujen vaihteessa. Nämä arkeologi Pirkko Lehtosalo-Hilanderin johtamat merkittävät kaivaukset kiinnostivat Korvenmaan poikia niin paljon, että Pekkaa arkeologian opiskelu houkutteli, mutta taidehistoria tuntui kuitenkin tarjoavan enemmän työmahdollisuuksia Suomessa.[1]

Taidehistorian professorimme Lars Pettersson tuntui aluksi etäiseltä, mutta kuuntelimme innolla hänen luentojaan antiikista, Bysantista ja suomalaisista puukirkoista. Ensimmäisen vuoden opiskelijoiden kanssa kuitenkin tiiviimmin työskentelivät assistentit Jukka Ervamaa ja Timo Vuorikoski. Proseminaarivaiheeseen päästyämme opettajaksi tuli Kalevi Pöykkö, joka oli vastaikään väitellyt aiheenaan yliopistomme päärakennus. Oppiaineen kirjastosta ja sen viereisestä pienestä kuva-arkistosta löytyivät amanuenssit Kaarina Pöykkö ja Riitta Nikula. Viihtyisän kirjastomme ilta-aukiolosta huolehti vielä amanuenssi Eeva Tähtinen. Me fuksit luimme antiikin ja renessanssin kipsikopioita täyteen ahdetussa niin kutsutussa appro-salissa (nykyisessä opintosalissa) tiiviisti H. W. Jansonin Suurta taidehistoriaa koko syksyn, koska yleisen taidehistorian peruskurssin kuulusteluja oli vain yksi ennen joulua.

Näin jälkeenpäin on kiinnostavaa ajatella niin opiskelijayhteisöämme kuin ensimmäistä opettajakuntaamme. Etäiseltä tuntuvasta professori Petterssonista, LP:stä, tai Petteristä tuli Pekka Korvenmaan ja minun esimies, pro gradu -töidemme ohjaaja, ja henkilö, joka pitkälti viitoitti meidän kummankin tutkimusintressien suuntaa myös jatkossa. Kaikista opettajakunnan jäsenistä Timo Vuorikoskea lukuun ottamatta, joka päätyi Sara Hildénin taidemuseon ensimmäiseksi johtajaksi, tuli myöhemmin taidehistorian professoreita, Nikulasta ja Ervamaasta Helsingin yliopistoon. Pekka Korvenmaa nimitettiin taidehistorian laitoksen kuva-arkiston amanuenssiksi vuonna 1981, ja itse tulin erinäisten viransijaisuuksien ja yliopiston museossa työskentelyn jälkeen 1983 hoitamaan Kaarina Pöykön amanuenssin virkaa hänen siirryttyään Jyväskylän yliopistoon.

Opiskelijaelämä varsinkin opiskelijoiden ainejärjestö Eidoksessa tuli Pekka Korvenmaalle tutummaksi kuin itselleni. Eidos, vaikka ei ollutkaan 1970-luvun ainejärjestöistä poliittisesti radikaalein, ei oikein minua tuolloin puhutellut. Senkin parista kun löytyi kovin radikaaleja ääniä, mikä aiheutti melkoista skismaa ainakin suhteessa professori Petterssoniin. Tuon ajan radikaalinuorten silmissä opettajakunta Petterssonin johdolla ilmeisesti tuntui konservatiiviselta. Heille ei silloin tullut mieleen, että jatkosodan pahimman hyökkäysvaiheen Karjalan kannaksella kokenutta Petterssonia ei marxismi-leninismi paljon voinut viehättää. Oma arkeologian sivuainevalintani vei minua enemmänkin arkeologien ainejärjestön Fibulan toimintaan, missä opiskelun ja arkeologisten tutkimuskaivausten ohessa harrastettiin ankaraa juhlintaa niin Vanhassa Manalassa kuin professori C.J. Meinanderin johdolla laitoksen ”bileissä”. Taidehistorian laitoksesta tuli siis Pekka Korvenmaan ja minun työpaikka, jossa ehdimme yhdessä työskennellä aina 1990-luvun alkuvuosiin saakka. [Kuva 1] Työtoveruuteen liittyi edelleen myös opiskelutoveruus, koska jatkoimme Lars Petterssonin jalanjäljissä arkkitehtuuritutkimusta myös jatko-opiskelijoina. Pekan aiheeksi valikoitui alun perin Petterssonin antamasta seminaarityöaiheesta tuolloin hämmästyttävän vähän aiempaa tutkimusta kiinnostanut arkkitehti Lars Sonck, jonka parissa hän sitten vietti vuosia, aina väitöskirjaan asti.

Pro gradu -työnsä valmistuttua Pekka Korvenmaa oli ollut mukana työryhmässä, joka valmisteli arkkitehti Sonckia käsittelevää näyttelyä ja julkaisua Suomen rakennustaiteen museoon. Näyttelyhanke perehdytti lopullisesti Korvenmaan Sonckin hyvin merkittävään, lähes 60 vuotta kestäneeseen uraan ja tuotantoon. Lars Sonckin Tampereen rakennuksia ja henkilöhistoriaa oli aiemmin tutkinut Paula Kivinen, mutta syvempi kokonaisvaltainen analyysi arkkitehtuurista puuttui. Korvenmaan väitöskirja[2] tarjoaa tällaista yksittäisen arkkitehdin professionaalisen toiminnan ja asiakassuhteiden valotusta, ja samalla työ paneutuu vuosien 1900–1910 aikana syntyneiden rakennushankkeiden lähilukuun. Väitöskirja antaa vastauksia siihen, miksi Sonck pystyi toiminnallaan uudistamaan suomalaista arkkitehtuuria ja miten hänen oma aikansa hänet arvioi. Merkittävintä kuitenkin Pekka Korvenmaan työssä on hänen paneutunut analyysinsa rakennusten materiaalis-teknisistä ominaisuuksista, kirjallisia lähteitä ja tilojen käyttötarkoitusta ristiin valottamalla.

Noina vuosina yhteiseksi kiinnostuksemme kohteeksi muodostui myös Taidehistorian seura. Pekka Korvenmaasta tuli seuran ensimmäisen puheenjohtajan, Aimo Reitalan aikana sihteeri ja itsestäni seuran hallituksen jäsen. Sihteeriys sitten periytyi myöhemmin minulle Henrik Liliuksen ollessa seuran puheenjohtaja.

Tuolloiset Taidehistorian seuran järjestämät ekskursiot olivat tärkeä seuran jäseniä yhteen kokoava tekijä. Pekka Korvenmaan järjestämistä retkistä mieleenpainuvimpia oli kartanoretki Länsi-Uudellemaalle ja Varsinais-Suomeen. Retken kohteiksi valikoituivat muun muassa Sjundbyn kartano Siuntiossa ja Lempisaari tuolloisessa Askaisten kunnassa. Matkat vaativat järjestäjältään melko paljon, nämäkin mainitut kartanot olivat yksityisomistuksessa, joten sihteeri sai muiden käytännön asioiden ohessa hoitaa neuvottelut ruotsinkielisten aatelisten kanssa. Vanha kreivitär Adlercreutz, joka otti meidät Sjundbyssä vastaan suoraryhtisenä, silmälappu leikatun silmänsä päällä, asui kartanoa tuolloin yksin. Perheelle oli ollut suuri asia saada suvun kartano Porkkalan alueluovutuksissa takaisin vuonna 1956. Siksi kreivitär ylpeänä esitteli edesmenneen puolisonsa tekemää kartanon alueen pienoismallia, joka oli syntynyt niinä epävarmoina vuosina, jolloin ei vielä tiedetty milloin alueet mahdollisesti palautetaan. Matkan jatkuessa Lempisaareen professori Lars von Haartman vaimoineen otti ystävällisesti vastaan bussilastillisen taidehistorioitsijoita kotiinsa, vanhaan C. F. Schröderin suunnittelemana pidettyyn 1700-luvun rakennukseen, missä ei ainakaan tuolloin ollut vesijohtoa. Siitä huolimatta saimme kartanon kirjastohuoneessa pienten cocktail-leipien ja sherrylasillisten ääressä tutkia kartanon suuria atlaksia ja muita teoksia, joiden professori von Haartman katsoi ehkä kiinnostavan meitä. Retki jatkui vielä toiseen Schröderin suunnittelemaan kartanoon Paimion Wicksbergiin, missä sihteeri matkan päätteeksi kertoi kartanon kupeessa olevan vanhan hautausmaan laidalle rakennetusta Lars Sonckin kirkosta. Muistikuva juuri tästä onnistuneesta retkestä on ehkä jäänyt mieleeni siksi, että myöhemmin sihteeriksi itse joutuneena, ja joitakin retkiä järjestäneenä, tiesin niihin sisältyvästä työmäärästä.

Kummatkaan emme kuitenkaan jääneet vain Taidehistorian seuran sihteereiksi. Pekka Korvenmaasta tuli seuran kuudes puheenjohtaja vuonna 1997, jolloin itse tulin jälleen valituksi seuran hallitukseen. Pekan jälkeen astuin vuorostani vetämään puheenjohtajuutta. Sen jälkeen ovatkin nuoremmat voimat saaneet seurassa paljon uudistuksia aikaan.

Pekka Korvenmaa nimitettiin vuonna 1991 Taideteollisen korkeakoulun tutkimusjohtajaksi. Hänet valittiin myöhemmin Muotoilun osastolle professoriksi ja viimeiset vuodet hän on toiminut Aalto-yliopiston Taiteiden ja suunnittelun korkeakoulun varadekaanina. Hänen tutkimuskiinnostuksensa suuntautuivat Taideteolliseen korkeakouluun siirtymisen yhteydessä teollisiin prosesseihin arkkitehtuurin ja muotoilun alueella, joskin nämä teemat kiinnostivat häntä jo 1980-luvun lopulla. Tuolloin hän toimi muun muassa tutkijana Yhdysvalloissa Pennsylvanian yliopistossa. Taideteollisen korkeakoulun rehtori Yrjö Sotamaan aikana koulun muotoiluopetus kansainvälistyi ja Pekka Korvenmaa myös verkottui kansainvälisesti. Onkin todettava, että hän on varmasti tämän hetken taidehistorioitsijoistamme kansainvälisesti tunnetuin. Kun häneen yrittää olla yhteydessä, vastaukset tulevat luentomatkoilta joko Euroopan, Aasian – Turkista Hong Kongiin ja Japaniin – Yhdysvaltojen tai Etelä-Amerikan yliopistoista. Hänen lukuisten väitöskirjaohjattaviensa joukossa on myös ollut useita kansainvälisiä tutkijoita kotimaisten ohella. Tutkimuksellisesti Pekka Korvenmaan siirtyminen Taideteolliseen korkeakouluun luonnollisesti merkitsi muotoilun tulemista yhdeksi hänen tieteellisen kiinnostuksensa pääkohteeksi. On kuitenkin todettava, ettei hän näinä vuosina ole unohtanut arkkitehtuuritutkimusta. Jo 1990-luvun alussa teimme yhteistyötä Suomen Arkkitehtiliiton satavuotista olemassaoloa juhlistavan kirjan kanssa. Pekka Korvenmaa, sen lisäksi että kirjoitti tähän Arkkitehdin työ -nimisen julkaisuun, toimi kirjan toimittajana.[3] Oma osuuteni liittyi juuri valmisteilla olleeseen väitöskirjaani varhaisista suomalaisista koulutetuista arkkitehtinaisista. Korvenmaan osuus käsitteli arkkitehtien roolia sodan ja materiaalisten tuhojen keskellä, kun maan oli päästävä jaloilleen ja aloitettava mittava jälleenrakentaminen. Kiinnostus teollisesti esivalmistettujen puutalojen tuomiseen suomalaisille markkinoille näkyi artikkelissa selvästi.

Pekka Korvenmaa olikin hieman tätä ennen saanut valmiiksi mittavan tutkimuksensa Kauttuan ruukin alueen historiasta.[4] Tämä 1600-luvun rautaruukki tuli 1870-luvulla Antti Ahlströmin omistukseen, ja raudan valmistaminen vaihtui hänen kauttaan paperiteollisuudeksi.  Teos on tiivis läpileikkaus suomalaista teollisuutta, mutta samalla se valottaa myös suomalaisten teollisuusjohtajien merkitystä maan rakentamiselle. A. Ahlström Osakeyhtiö ei vain rakentanut ruukinympäristöön työläisilleen asuintaloja, vaan palkkasi jo 1930-luvulla Alvar Aallon kaavoittamaan aluetta. Toinen maailmansota kuitenkin suuntasi yhtiön toimintaa laajamittaiseen talotuotantoon Varkauden tehtaalla. Aallon toimisto suunnitteli Ahlströmille 1941 monipuolisen puurakenteisen talovalikoiman, joka oli tarkoitettu tehdasmaiseen esivalmistukseen. Nämä AA-järjestelmän talot toimitettiin rakennuspaikalle esivalmistettuina, muun muassa seinät olivat valmiita puisia elementtejä. Talojen kokoamiseen ei tarvittu kovin montaa henkilöä, ja pystytysohjeet seurasivat talopaketin mukana. Tällainen standardeihin ja normeihin perustuva rakentaminen tuli entistä tärkeämmäksi sodan jälkeisessä tilanteessa, kun satoja tuhansia ihmisiä oli asutettava uudelleen.

Alvar Aalto ja hänen toimistonsa tuotanto on erityisesti liittynyt niihin hankkeisiin, joissa olemme tehneet yhteistyötä. Tärkeimpänä ehkä voidaan pitää Alvar Aalto Akatemian monografiahanketta, jossa päämääränä on julkaista Aallon merkittävimpinä pidetyistä rakennuksista omat eräänlaiset biografiansa. Pekka Korvenmaa, joka on Alvar Aalto Akatemian jäsen, on ollut hyväksymässä aikoinaan omaa osuuttani tässä sarjassa. Vuonna 2003 ilmestynyt Aaltojen Helsingin kotitaloa koskeva julkaisu oli samalla sarjan ensimmäinen nide, jota olin Juhani Pallasmaan kanssa suunnitellut jo useamman vuoden ajan. Pekka Korvenmaa oli seuraavana vuonna toimittamassa ja osin kirjoittamassa sarjan seuraavaa nidettä, joka käsitteli Kotkan Sunilan selluloosateollisuuden aluetta tehtaineen ja asuinalueineen.[5] Tämänlaajuista modernin arkkitehtuurin rakennuskokonaisuutta Aallon toimisto ei aiemmin eikä enää myöhemmin päässyt toteuttamaan.

Muotoilututkimuksen alueella oli kuitenkin ehtinyt jo vuonna 1997 ilmestyä hieno teos Ilmari Tapiovaarasta.[6] Tämän Pekka Korvenmaan kirjoittaman kirjan julkaisi espanjalainen Santa & Cole ja kirjahankkeen alullepanija puolestaan oli muotoilukeskus Centre d’Estudis de Disenny Katalonian Polyteknillisessä yliopistossa Barcelonassa. Korvenmaan Tapiovaara-tutkimus on osa sarjaa, jossa jo aiemmin oli tehty vastaavia nidoksia, muun muassa Arne Jacobsenista espanjalaisten muotoilijoiden lisäksi. Teoksen julkaisukielet ovat kastilia ja englanti. Se esittelee Ilmari Tapiovaaraa ja hänen tuotantoaan Suomen muotoilukentän kontekstissa. On selvää, että yli puolivuosisataa kestänyttä Tapiovaaran uraa ei kirjassa pyritä kartoittamaan kokonaisuudessaan, mutta se valottaa erityisesti toisen maailmansodan aikaista ja jälkeistä Tapiovaaran teollista huonekalutuotantoa. Teoksen varsin kattavan niin kutsutun suunnitelma-arkiston osuus tarjoaa lukijalle valokuvineen erinomaisen visuaalisen todisteen Tapiovaaran tuotannon monipuolisuudesta. Korvenmaan teksti myös avaa Tapiovaaran muotoilun taustoja, hänen vahvaa yhteyttään Aalto-kalusteisiin, ja sen lisäksi hänelle ominaista muotoilun, tuotannon ja markkinoinnin tehokasta yhdistämistä.

Pekka Korvenmaan viimeaikaisista julkaisuista merkittävin on kuitenkin hänen suomeksi ja englanniksi ilmestynyt yleisteoksensa suomalaisesta muotoilusta, jonka Taideteollinen korkeakoulu julkaisi omassa julkaisusarjassaan.[7] Taide & Teollisuus -yleisteoksen merkitys oppikirjana on selvä, mutta 1950- ja 1960-luvuilla elänyt lukija tavallaan peilaa uudelleen lapsuuttaan ja nuoruuttaan sen sivuilla. Taideteollisuuden ja muotoilun osuus suomalaisten kotien arjessa oli hallitsevaa. Keittiön esimerkki riittää avaamaan asiaa: hellalla porisi Antti Nurmesniemen suunnittelema ja Wärtsilän valmistama kahvipannu ja Timo Sarpanevan muotoilema ja Rosenlewin valmistama rautapata. Ruokapöydälle katettiin Kaj Franckin Kilta-asiat ja Saara Hopean juomalasit. Olohuoneesta löytyi isän merkkipäivänään saama Timo Sarpanevan Orkidea-vaasi, jonka isä otti vastaan Marimekon valmistamassa ja Vuokko Nurmesniemen suunnittelemassa Jokapoika-paidassa.

Pekka Korvenmaan kirja, joka haluaa painottaa erityisesti muotoilun muutosta toisen maailmansodan jälkeen, tutustuttaa lukijat kuitenkin myös siihen muotoilun alueeseen, joka on yleisesti jäänyt anonyymimmäksi. Arjen esineet Fiskarsin saksista, pappamopoista ja WC-istuimista lähtien kertoo omaa kiinnostavaa historiaansa siitä, miten teollinen muotoilu on kasvavassa määrin tullut koulutettujen suunnittelijoiden alueeksi. Kirja sen ohessa, että kertoo tarinaa enemmän tai vähemmän tunnetuista suomalaisen muotoilun esimerkeistä, kertoo myös siitä vahvasta näkemyksellisestä otteesta, mikä Pekka Korvenmaalla on myös tällä alueella.

Vuonna 1994 Pekka Korvenmaa sai espanjalaiselta Santa & Cole -kustantamolta ja huonekaluvalmistajalta yhteydenoton: he halusivat tehdä monografian suomalaisesta, kansainvälisesti tärkeästä muotoilijasta kustantajan julkaisemaan kirjasarjaan Clásicos del diseño. Korvenmaa valitsi Ilmari Tapiovaaran (1914–1999). Syntyi kirja[1], espanjalainen valmistaja otti uustuotantoon Maija Mehiläinen-valaisimen, Korvenmaa jatkoi Tapiovaaran kanssa, syntyi lukuisia luentoja, artikkeleita. Tapiovaaran huonekaluja otettiin uustuotantoon, muotoilu- ja sisustuslehdistö alkoi kirjoittaa Tapiovaarasta, retro- ja vintage-boomit antoivat lisänostetta, New Yorkissa järjestettiin näyttely. Nyt tapiovaaroja saa nähdä taas kahviloissa, ”Helsingin kantakaupungin trendikkäissä loungeissa tai muotoilu- ja viestintätoimistojen jätti-ikkunoissa, jotka jätetään muodikkaasti ilman verhoja.” 7. syyskuuta 2014 Ilmari Tapiovaaran syntymästä tuli kuluneeksi 100 vuotta, minkä kunniaksi Designmuseo järjesti laajan näyttelyn oheisohjelmineen. Samassa yhteydessä museo julkaisi Ilmari Tapiovaara: muotoilu ja elämä -kirjan, jossa Tapiovaaraa tarkastellaan eri näkökulmista viiden kirjoittajan voimin. Julkaisun alussa Korvenmaa käy läpi edellä kerrottua johdannossaan ”Nousu, loisto, unohdus ja paluu” ja toteaa, että ”Historioitsijana oli antoisaa olla mukana prosessissa, joka tuottaa uudelleen historiallista ymmärrystä ja merkityksiä. – – Kun menemme kirjakauppaan, on itsestään selvää, että voimme ostaa joko ”Aleksis Kiveä” tai ”Sofi Oksasta”. Musiikin puolella sama. Sibelius tai Lindberg. Eikö näin tule olla myös sisustamisen suhteen? On oltava mahdollisuus klassikoiden ja uudemman sekoittamiseen.”[3]

Klassikoiden saatavuus on kannatettava ajatus – siitäkin huolimatta, että tilanteet tällä alueella herättävät joskus myös vaikeita kysymyksiä. Kaj Franckin astioiden (kuten Teema) uudet osat ja jatkuvasti uusiutuvat värit esimerkiksi ovat nostaneet esiin kysymyksen, mikä on nykyajan (vaikkakin laillisten oikeuksien haltijoiden) eettinen vastuu jo edesmennyttä taiteilijaa, hänen ideoitaan kohtaan. Voimmeko liittää (ja markkinoida) menneisyyden ihmisten nimiin muiden tekemiä asioita? Toisaalta, Sibeliustakin tulkitaan uudelleen jokaisella esityskerralla, mutta esinetuotannon alueella ”uudelleentulkinnan” artikulointi ei ole ehkä yleisön mielissä samalla tavoin ymmärrettävää, ja vaatii selittämistä. Muotoilun historiantutkimusta ajatellen Pekka Korvenmaalla on ollut Tapiovaaran yhteydessä erityinen tilaisuus tarkastella – ja olla mukana – tuossa historiallisen ymmärryksen ja merkitysten rakentumisen prosessissa. Tässä yhteydessä Korvenmaa ei tarkemmin kuvaile tai pohdi tuota prosessia omasta näkökulmastaan, mutta siitä olisi mielenkiintoista lukea joskus myöhemmin enemmän. Tavanomaisesta järjestyksestä poiketen luin näyttelyn yhteydessä julkaistun kirjan ennen näyttelyvierailua. Aila Svenskbergin toimittaman Ilmari Tapiovaara: muotoilu ja elämä[4] artikkelit ja kuvat toimivat kokonaisuutena houkuttelevasti sekä Tapiovaaraan liittyvän jo tunnetun tiedon ja tulkintojen kertaajana että myös uusien näkökulmien avaajana. Korvenmaan kirjoittama ”Ilmari Tapiovaara, sisustusarkkitehti” on tervetullut suomenkielinen esitys Korvenmaan aikaisemmista englanninkielisistä julkaisuista (1997, 2001). Se käsittelee Tapiovaaran uraa huonekalu- ja sisustusarkkitehtina, hänen suunnitteluperiaatteitaan ja niiden muotoutumisen taustoja, kansainvälisyyttä, materiaalien ja tekniikan soveltamista, huonekalujen muodonannossa nähtävissä olevia vaikutteita. Korvenmaa muistuttaa Tapiovaaran suunnittelutyön ulottumisesta monipuoliseen tuotevalikoimaan ja erityisesti graafiseen suunnitteluun, joka ulottui sekin laajalle veljensä Nyrki Tapiovaaran ohjaamien elokuvien julisteista yritysgrafiikkaan Finnairin lentokoneiden ulkokuorissa. Korvenmaa toteaa Tapiovaaran olleen kokonaisvaltaisen ”design management” -ajattelun edelläkävijä.

Susanna Aaltonen jatkaa edelliseen nähden osuvan symmetrisesti otsikoidulla artikkelilla ”Annikki Tapiovaara, sisustusarkkitehti”. Annikki Tapiovaaran (os. Hyvärinen, 1910–1972) rooli puolisonsa läheisenä työtoverina on toki tuotu esiin jo aikaisemmassakin tutkimuksessa, mutta tästä huolimatta kuten Aaltonen toteaa: ”keskiössä on ollut ensisijaisesti Ilmari Tapiovaara.”[5] Aaltonen esittelee nyt uusia lähteitä, Ilmari Tapiovaaran kirjoittaman muistokirjoituksen (1972) ja heidän poikansa Timo Tapiovaaran haastattelun (2013), jotka mahdollistavat Annikin roolin tarkastelun aikaisempaa paremmin. Susanna Aaltonen siteeraa puolison vaimostaan kirjoittamaa muistokirjoitusta luetellen kohteita, joissa Annikin ”näkyvä työpanos on jakamattomasti kokonaisuuteen liittyvää – – ”.[6] Näiden kohteiden joukkoon kuuluvat mm. Domus Academica I ja II, Teekkarikylän sisustuskilpailu ja Teollinen muoto -näyttely vuodelta 1957. Aaltonen käy huolellisesti läpi pariskunnan yhteistä elämää, jossa perhe, koti, työ ja toimisto muodostavat kiinteän kokonaisuuden. Aaltonen nostaa esiin Annikin roolin erityisesti New Yorkin MoMA:n huonekalukilpailussa (Low-Cost Furniture Design Competition 1947–48) sekä Domus Academica -oppilasasuntolan sisustuksessa (1946). Kuten Aaltonen toteaa Annikki ja Ilmari Tapiovaaran tapaus kuuluu siihen laajaan suunnittelija- ja taiteilijaparien joukkoon sekä meillä Suomessa että muualla, jolle on yhteistä naispuolison tekemän työn jääminen vaille historiankirjoituksen tarkempaa huomiota tai työn erottamisen vaikeutta – jopa mahdottomuutta. Uusi tutkimus on tehnyt hyvää työtä tällä saralla, mutta tekemistä riittää vielä paljon.

Suvi Saloniemen kirjoittama osuus ”Inhimillinen tekijä” keskittyy Ilmari Tapiovaaran pitkää suunnittelijanuraa leimanneeseen sosiaalisen vastuullisuuden periaatteeseen, mikä näkyi hänen toimiessaan suunnittelutehtävissä jatkosodan rintamaolosuhteissa, jälleenrakennuksen asunto- ja tavarapulan keskellä tai myöhemmin YK:n kehitysyhteistyössä Paraguayssa ja Mauritiuksella. Artikkelinsa lopuksi Saloniemi esittelee Lukki-sarjan kahden tuolin uustuotantoon liittyviä materiaalikysymyksiä todeten, että Tapiovaaran sosiaalisen vastuun ja demokratian perintö jatkuu, kun alkuperäisissä tuoleissa käytetyt öljypohjainen muovi ja viilupuriste on muutettu kierrätettävään muovikomposiittiin ja lämpömuovattavaan puumateriaaliin.

Julkaisun kaksi viimeistä artikkelia tuovat kiinnostavia uusia näkökulmia Tapiovaaraan. Aila Svenskbergin artikkelin otsikkona on ”Moniulotteinen Ilmari Tapiovaara”, ja mielestäni tämän moniulotteisuuden antoisin osa käsittelee Tapiovaaran suhdetta mediaan, elokuvaan ja valokuvaan.  Svenskberg tarkastelee Tapiovaaroja ensin heidän saamansa mediajulkisuuden kautta, kiinnittää sitten huomionsa Ilmari Tapiovaaraan taitavana ja monipuolisena kirjoittajana ja julkisuuden hyödyntäjänä. Tapiovaara toimi Kaunis Koti -lehden avustajana ja ”mielipidevaikuttajana” ollen itsekin monesti juttujen aiheena. A-lehdet kustantamon omistajatuttavuuksiensa kautta hän puolestaan toimi Avotakan ja jopa yleisaikakauslehti Avun taustavaikuttajana, ja kun Ornamo ryhtyi julkaisemaan Muoto-lehteä vuonna 1980, toimi Ilmari Tapiovaara lehden ensimmäisenä päätoimittajana.

Varsin mielenkiintoista on myös Svenskbergin käsittelemä Ilmari Tapiovaaran kiinnostus elokuvan ja valokuvan ilmaisukeinoihin. Elokuvainnostus kumpusi jo 30-luvulta erityisesti lyhyen, mutta maineikkaan ohjaajauran tehneen Nyrki-veljen kannustamana. 1950-luvulla Tapiovaara hyödynsi valokuvan ilmaisukeinoja tuotekuvauksissa yhteistyössä valokuvaajien, erityisesti Otso Pietisen kanssa.  Tapiovaaralla oli myös keskeinen rooli Jukka ”Wallu” Virtasen ohjaamassa kokeellisessa lyhytelokuvassa Teollista muotoilua (1958), joka nähtiin Designmuseon näyttelyssäkin.

Artikkelikokoelman päättävässä Jonathan Woodhamin tekstissä Tapiovaaraa tarkastellaan ulkomailta käsin. Myös tässä ansiona on uuden näkökulman ja uusien aineistojen kautta hahmottuva kohde. Saamme lukea Tapiovaaran profiilin rakentumisesta Yhdysvalloissa ja Britanniassa 1940-luvun lopulta ja 1950-luvun alusta alkaen. Artikkeli sisältää aiemmasta tutkimuksestakin tuttua tietoa, mutta erityisesti Tapiovaaran tarkastelu brittiläiskontekstissa on uutta ja kiinnostavaa – siitä olisi mielellään lukenut enemmänkin. Brittiyleisö saattoi nähdä Tapiovaaran tuotantoa suomalaista taideteollisuutta esittelevissä kiertonäyttelyissä tai matkustaessaan Finnairilla ja asuessaan Tapiovaaran sisustamissa hotelleissa. On kiintoisa yksityiskohta, että vaikka lontoolaisten alan museoiden (Victoria and Albert Museum ja Design Museum) kokoelmista ei löydy Tapiovaaran huonekaluja, hänen maineestaan kertoo kuitenkin Royal Society of Artsin myöntämä arvonimi Honorary Royal Designer for Industry, minkä Tapiovaara sai samanaikaisesti Marcel Breuerin ja Carlo Scarpan kanssa vuonna 1969.

Kokonaisuutena Ilmari Tapiovaara: muotoilu ja elämä ansaitsee kehut paitsi mielenkiintoisista artikkeleistaan myös loistavalaatuisista kuvista, kuten Designmuseon julkaisut lähes poikkeuksetta tekevät. Jotkut artikkelit olisivat hyötyneet toimittamisesta esimerkiksi toiston karsimiseksi, ja kuvienkin osalta mukana on toki paljon aiemminkin nähtyä, mutta myös uusia kuvia. Erilaisille papereille, eri tavoin tehtyjä piirustuksia ja luonnoksia on nautinto tutkia kirjan lehdiltä korkeatasoisina värikuvina. Kirjan tarjoamat uudet ajatukset mielessäni suuntasin siis näyttelyyn. Designmuseon toisen kerroksen näyttelysaleihin oli ripustettu kuin ilmaan leijumaan vaakasuoria vitriinejä, jotka näkymänä veivät ajatukset 50-luvun interiööreihin. Vitriinit sisälsivät paljon tutkittavaa: piirustuksia, lehtileikkeitä, muistioita, esitteitä, julisteita, valokuvia, postikortteja. Vitriinien lomassa oli esineitä, pääasiassa tuoleja, mutta muitakin. Domus sai oman huoneensa, muita teemoja olivat mm. Viennin mestari, Huonekalujen maailma, Kotona. Sisustusarkkitehdin ammatinkuvaa tuki lukuisten julkisten kohteiden mukanaolo: hotelleja (Intercontinental, Marski), ravintoloita (mm. ilmeisesti Suomen ensimmäinen englantilaistyyppinen pubi Olde William Hämeenlinnassa), myymälöitä (Pohjois-Esplanadilla sijainnut Olivetti, Kaivokatu 10), kirkko (Lauttasaari), Finnairin lentokoneiden (1958–64) sisustus ja ”kuoren graafinen ilme”. Historiantutkijana olen onnellinen monipuolisesta dokumenttiaineistosta, mutta jään miettimään keinoja, joilla esimerkiksi Hotelli Marskin interiöörien ”kartanomaista” tunnelmaa, johon Aila Svenskberg viittaa aikalaisvastaanoton yhteydessä artikkelissaan, olisi voinut välittää paremmin näyttelyssä. Isot suunnittelukohteet kärsivät ehkä eniten, kun niitä esitellään muutaman piirustuksen ja esineen kautta. Olisiko sittenkin ollut viisaampaa esitellä kohteita vähemmän ja keskittyneemmin?

Dokumentaari- ja mainoselokuvat ovat osa näyttelyn hienoa antia. Teollinen muoto 57 -näyttelyn yhteydessä tehty, Wallu [Jukka] Virtasen ohjaama lyhytelokuva (1958) sisältää kiinnostavaa ilmaisua muoto- ja materiaalitutkielmineen, scifielokuva- ja japanilaisviitteineen. Kun näyttely vyöryttää runsaan dokumenttiaineiston suunnittelijan työnteosta ja työn tuloksista, on sen kaiken keskellä pysähdyttävää kohdata – vaikkakin vain ”elävän kuvan” välityksellä – ihminen, jonka tekemisestä on kysymys. Ilmari Tapiovaaran omaa ääntä, kerrontaa, ilmeitä, ajattelua ja piirtämistä oli ilo seurata useastakin elokuvataltioinnista.

Jään miettimään, että ylipäätään taideteollisuus- ja muotoiluaiheiset dokumentti- ja mainoselokuvat olisivat kiinnostava tutkimuskohde laajemminkin.

Iloitsin myös mm. Mademoiselle, Domus ja Crinolette -tuoleista rakennetusta minikatsomosta, josta saattoi seurata videolta asiantuntijoiden, kuten Pekka Korvenmaan tai Yrjö Kukkapuron, puheenvuoroja Tapiovaarasta ja hänen urastaan. Ymmärrys tuolista saa olennaista lisää kun niiden katselu esineinä tai erilaisina kuvina täydentyy ruumiin – selän, käsien, jalkojen ja takapuolen kokemuksella. Näyttely kertoo myös, että viimemainittu oli keskeisessä roolissa Tapiovaarojen kesämökillä, jossa tuolin istuinta muovattiin nimenomaan istumalla savimassaan uimisen ja saunomisen lomassa. Menetelmä liittyi lasikuidusta valmistetun Dumbo-tuolin (1957) istuimen kehittelyyn. Isoimpana jälkenä näyttely ja julkaisu jättävät mieleen kysymyksen Ilmarin puolisosta ja yhteistyökumppanista, Annikki Tapiovaarasta.  Designmuseon www-sivuilla ja näyttelyn johdantotekstissäkin kerrotaan: ”Näyttely nostaa esille myös puolison ja työtoverin, sisustusarkkitehti Annikki Tapiovaaran merkityksen tärkeänä taustahahmona.” Näyttely kyllä ”nostaa esiin”, mutta vaatimattomalla tavalla ja näyttelyvieras jää pohtimaan, miksi ei enemmän? Mitä ”tärkeä taustahahmo” oikeastaan tarkoittaa? Jo kauan, viimeistään Pekka Korvenmaan Tapiovaara-tutkimuksen myötä on tiedetty, että Annikki Tapiovaaran rooli – varsinkin Tapiovaara-tuotannon alkupuolella – on ollut erittäin tärkeä ”myös kaikkein menestyksellisimpien mallien kohdalla”[7], kuten Korvenmaa vuonna 1996 kirjoitti. Susanna Aaltosen artikkeli näyttelyjulkaisussa tuo lisätukea uusilla aineistoilla tähän aiheeseen. Myös itse näyttelyssä on nähtävillä dokumentteja, mm. Aaltosenkin käyttämä Ilmari Tapiovaaran kirjoittama muistokirjoitus, jotka tuntuvat viestivän Annikki Tapiovaaran suunnittelutyön rinnakkaisesta – ei pelkästään taustalla olevasta – merkityksestä puolisonsa Ilmarin kanssa. Näyttelytekstit keskittyvät kuitenkin Ilmari Tapiovaaraan, joka – toki – on näyttelyn kohde.

Niinpä näyttelyssä vierailija kohtaa hämmentäviä tulkintatilanteita näyttelytekstien ja esiteltävien dokumenttien äärellä. Vitriiniin on kerätty aineistoa vuoden 1947 Stringbergin taidesalongissa nähdystä Vientinäyttelystä. Designmuseon näyttelyteksti kertoo: ”Näyttelyssä oli esillä mm. Domus-huonekaluja sekä runsas valikoima pöytiä, joissa oli irrotettavat jalat. Domuksesta tuli suosittu vientituote, jota vietiin Yhdysvaltoihin Finnchair-nimellä ja Iso-Britanniaan Stax-nimellä. Kuljetuksen kannalta oli olennaista että Tapiovaara oli suunnitellut tuolin koottavaksi. Finnchair-mainoksessa kerrotaan 10 kappaletta osittain koottuja tuoleja mahtuvan neljännesosakuutiometrin kokoiseen laatikkoon. Mainoksessa sitä tituleerataan ”todelliseksi vientituotteeksi”, A REAL export chair.”  Samaisessa mainoksessa, tai esitteessä, joka on nähtävillä näyttelytekstin äärellä, kerrotaan, että Finnchairin ovat ”suunnitelleet ja oikeudet omistaa Annikki ja Ilmari Tapiovaara” (”designed and copyright by Annikki and Ilmari Tapiovaara”). Miten kävijän tulisi ymmärtää tämä tilanne, jossa luettavana on kaksi erilaista tietoa tuolin suunnittelijasta? Toinen esimerkki on Helsingin kauppakorkeakoulun juhlasalin nk. orkesterituoli. Näyttelyteksti kertoo: ”Orkesterituolin Tapiovaara suunnitteli Helsingin Kauppakorkeakoulun auditorion tuoliksi. Puinen monikäyttötuoli oli pinottava ja kevyt siirrellä. Helsingin Etu-Töölöön vuonna 1950 valmistuneen koulun suunnitteli arkkitehti Waldemar Baeckman ja Hugo Harmia.  Yhdessä Tapiovaaran kanssa sisustusarkkitehtuurista vastasivat Olli Borg ja Maija Heikinheimo.” Vitriinissä näemme orkesterituolin piirustuksen, jossa on nähtävillä signeeraus A. ja I. Tapiovaara. Esiin nousee sama kysymys kuin edellä.

Kuten Susanna Aaltosen artikkelin yhteydessä tuli esiin, taiteilija- ja suunnittelijapariskuntien yhteistyö on jo jonkin aikaa muotoiluhistoriankin tutkimuksessa esillä ollut kysymys. Tapaukset ovat erilaisia, joskus unohdetun puolison työn näkyväksi tekeminen on selkeämpää, mutta on myös mahdollista, ettei puolisoiden roolia dokumenttien valossa voikaan erotella. Miten on siis Annikin ja Ilmarin tapauksessa? Jää tunne, että näyttelyn yhteydessä julkaistu tutkimus ja näyttelyssä nähdyt dokumentit antaisivat mahdollisuuden tulkita Annikin roolin vahvemmaksi, kuin mitä näyttelytekstit tekevät. Designmuseon johtaja Jukka Savolainen toivoo näyttelyn julkaisun innostavan uusia Tapiovaara-tutkijoita. Mietin, minkälainen näyttely tästä samasta materiaalista syntyisi, jos kohteena olisikin Annikki Tapiovaara. Mitä otettaisiin pois, mitä jäisi jäljelle? Miten se esitettäisiin? Tieteen ja tutkimuksen tehtävä on tuottaa uutta tietoa, ja näyttelytoiminnan suuri vahvuus puolestaan on tiedon jakaminen suuremmalle yleisölle. Ilmari Tapiovaara 100 vuotta -näyttely ja sen yhteydessä julkaistu kirja vaikuttaisivat olevan pikemminkin osittain rinnakkaiset kuin yhtenäiset historian esitykset samasta aiheesta. Molemmat antoivat paljon ja yhdessä ne toki antoivat vieläkin enemmän.

Ilmari Tapiovaara 100 vuotta -näyttelyn yhteydessä järjestettiin myös kiinnostava oheisohjelma, mutta muualla asuvana en päässyt sen annista nauttimaan. Olisikin hienoa, jos Designmuseon näyttelyiden oheisohjelmia voitaisiin tuottaa myös verkkoon pääkaupunkiseudun ulkopuolella asuvien muotoilun historian ja kulttuurin ystävien seurattavaksi. – Esimerkiksi juuri luentoja ja haastatteluja voitaisiin lähettää internetin kautta suorina lähetyksinä tai, asianomaisten suostumuksella, tallenteina.
Muutama vuosi sitten Tanskan kansallismuseo sai lahjoituksena suuren määrän vanhoja tapettirullia 1950-luvulta. Ne olivat peräisin jo suljetusta kööpenhaminalaisesta tapettikaupasta. Rullat olivat olleet vuosikymmeniä varastoituina erään talon kellarissa ennen niiden päätymistä museoon. Kansallismuseon vanhempi tutkija, taidehistorioitsija Vibeke Andersson Møller kiinnostui tapeteista, mutta huomasi pian, ettei uudemmasta tanskalaisesta tapettituotannosta ollut tutkimustietoa. Andersson Møller tarttui aiheeseen. Laajan kartoitus- ja tutkimustyön tuloksena hän kirjoitti kirjan Danske kunstnertapeter (2013) sekä oli mukana toteuttamassa modernien tapettien näyttelyä, joka oli esillä Tanskan kansallismuseossa kesällä 2014.

Kirjassa käsittelyn keskiössä ovat taiteilijatapetit, niiden tuotanto ja käyttö. Vibeke Andersson Møller toivoo, että teos lisää ymmärrystä tapettien kulttuurihistoriallisesta merkityksestä ja niiden roolista taideteollisuuden ja arkkitehtuurin historiassa. Andersson Møllerin mukaan tapettitutkimus voi avata uusia näkökulmia 1900-luvun tiloihin ja interiööreihin. Hän liittää tapettisuunnittelun johdonmukaisesti osaksi arkkitehtuurin kansainvälistä kehitystä. Hän nostaa kiinnostavalla tavalla esiin myös tapettien yhteyden abstraktiin taiteen murrokseen.

Tanskassa useat eri tehtaat painoivat taiteilijatapetteja. Andersson Møller esittelee kirjassa Tanskan tapettitehtaat sekä tapettisuunnittelukilpailut, joita tehtaat järjestivät 1900-luvulla. Runsas ja värikäs kuvitus on tärkeässä osassa kirjassa. Kuvissa on lähinnä tapettimalleja ja interiöörikuvia. Taiteilijatapettien käytöstä kerrotaan mielenkiintoisesti esittelemällä arkkitehtien koteja ja muita yksityiskoteja kuvamateriaalin kera. Alkuperäisiä taiteilijatapetteja onkin säilynyt Tanskassa autenttisissa ympäristöissään ilahduttavan paljon. Kirja etenee kronologisesti, ja mukana on biografioita muutamista valituista suunnittelijoista. 1800-luvun lopulla tapettien tuotannon teollistuminen toi tapetit entistä useampien ulottuville. Massatuotettuja tapetteja alettiin kuitenkin arvostella niiden huonon teknisen tason ja kehnon taiteellisen laadun takia. Tuolloin tapetteja tuotiin Tanskaan ulkomailta, etenkin Saksasta. Arts and crafts -liikkeen ihanteet levisivät, ja 1890-luvulla Tanskassa alettiin myydä William Morrisin tapetteja. Vuonna 1901 C. Krügers Tapetfabrik julkaisi ensimmäisen tanskalaisen tapettimallikokoelman, jota markkinoitiin suunnittelijoiden nimillä. Tapetfabrikken Danmark teki saman vuonna 1919. 1930-luvulla tanskalaiset tapettitehtaat ja taiteilijat ryhtyivät määrätietoisesti kehittämään laadultaan parempia ja ilmaisultaan ajanmukaisempia tapettimalleja. Suunnittelijoita rohkaistiin luomaan tanskalainen korkeatasoinen tapettitaide omista kansallisista lähtökohdista. Tuloksena olivat taiteilijatapetit.

Tutkimuskohteena taiteilijatapetit sijoittuvat taideteollisuuden, arkkitehtuurin ja kuvataiteen välimaastoon. Niitä suunnittelivat taidemaalarit, kuvanveistäjät, arkkitehdit, muotoilijat, kuvittajat ja käsityöläiset. Avoimien mallisuunnittelukilpailujen ansiosta myös vailla muodollista koulutusta ollut henkilö saattoi esiintyä tapettisuunnittelijana. Taiteilijatapeteiksi alettiin kutsua tapetteja, jotka oli piirtänyt taiteilija ja joita markkinoitiin taiteilijan nimellä. Nimityksellä viitattiin myös tuotteen laadukkuuteen.

Taiteilijatapetteja markkinoitiin omana ryhmänään. Suunnittelijan nimi näkyy mainoksissa sekä painettuna tapetin reunassa tai näytearkissa. Ostajalle ei näin ollen jäänyt epäselvyyttä siitä, että hänen ostamansa tapetti poikkesi anonyymeistä malleista. On kuitenkin yllättävän epämääräistä, millaisia malleja valikoitiin markkinoitavaksi taiteilijatapetteina. Taiteilijatapetin nimityksen saivat useimmiten avantgardistiset mallit, mutta joukossa oli myös varsin konventionaalisia suunnitelmia. Vaikuttaa siltä, että taidemaalarit, kuvanveistäjät ja arkkitehdit, joilla oli laaja ja tunnustettu taiteellinen tuotanto, saivat muita helpommin mallinsa määritellyksi taiteilijatapetiksi. On myös esimerkkejä suunnittelijoista, joiden jotkut mallit myytiin taiteilijatapetteina, mutta toisia ei.

Erottautuminen muusta tapettituotannosta on ilmiön keskeinen piirre: taiteilijatapetti oli käsite ja tavaramerkki. Taiteilijatapetit muodostivat oman tuoteryhmänsä tapettien joukossa 1930-luvulta 1960-luvun puoliväliin saakka. Varsinaista taiteilijatapettien kukoistuksen aikaa olivat 1940- ja 50-luvut. Tanskassa johtavia suunnannäyttäjiä mallisuunnittelijoina olivat arkkitehti Bent Karlby, kuvittaja Preben Dahlstrøm ja arkkitehti Arne Jacobsen.

Tapetti liimautuu tiukasti yhteen arkkitehtuurin kanssa. Tapetit olivat osa sisustusta ja sisustusarkkitehtuuria, joka parhaimmillaan heijasti rakennuksen kokonaissuunnittelua. Taiteilijatapettien huippukausi sijoittuu kiinnostavasti arkkitehtuurin modernismin valtavirtaistumisen aikaan.1930-luvun alussa funktionalismi sai jalansijaa Tanskassa. Se hylkäsi tyylien jäljittelyn ja koristeellisuuden ja pyrki käytännölliseen, tyyleistä vapaaseen ja teolliseen tuotantoon perustuvaan muotoiluun. Vaikka funktionalismi-modernismin sisätila nähdään usein puhtaaksi maalattuina seininä, tapetit kuuluvat kuitenkin tarinaan. Funktionalistit etsivät kokonaan toisenlaisia tapetteja kuin mitä tavanomaiset mallikokoelmat tarjosivat. Saksassa Bauhaus-koulu toi vuonna 1930 markkinoille omat tapettinsa yhteistyössä Hannoversche Tapetenfabrik Gebr. Rasch & Co:n kanssa. Niissä oli kevyen väreilevä pinta ja vain harvoin kuvioita. Bauhausin tuolloista johtajaa Hannes Meyeriä kiinnosti tapeteissa mahdollisuus kehittää hyvä ja halpa teollinen tuote ajan asuntotuotantoon. Seuraavina vuosina julkaistiin lisää Bauhaus-tapettien kokoelmia. Tapetit olivat myyntimenestys, sillä ne vastasivat modernistiarkkitehtien vaatimuksiin.

Samana vuonna 1930 arkkitehti Le Corbusier teki yhteistyötä sveitsiläisen Salubran tehtaan kanssa. Tuloksena oli enimmäkseen yksivärisiä, pastellisävyisiä tapetteja, jotka oli sävytetty keskenään yhteen sopiviksi värisarjoiksi. Mukana oli muutamia niukasti kuvioituja malleja, joissa oli ympyrämuotoja ja pisteitä.

Taiteilijatapetit tekivät läpimurron myös Tanskassa 1930-luvulla. C. Krügers Tapetfabrikin mallisuunnittelukilpailu vuonna 1936 näytti tietä funktionalismin ihanteiden mukaiselle uudistumiselle. Kilpailussa palkittu arkkitehti Frode Jørgensenin malli Olkimatto oli variaatio Bauhausin tapeteista.

Arkkitehdeilla oli ristiriitainen suhde tapetteihin. Toisaalta tapetti edusti historismin jatkumoa, ylikoristeltua ja epähygieenistä sisustusihannetta, joka ei sopinut nykyaikaiseen arkkitehtuuriin. Toisaalta tapetti nähtiin teollisena massatuotteena, joka tarjosi paljon mahdollisuuksia. Tapetti oli helppokäyttöinen ja edullinen, monen ulottuvilla oleva sisustuselementti, jonka avulla pystyttiin seuraamaan sisustamisen ajanmukaisia ihanteita. Funktionalismi avasi kodit luontoon ja puutarhaan. Samalla tavoin isokuvioiset kasviaiheiset tapetit toivat luonnon sisään ja seinäpinnoille. Kasviaiheiset tapetit olivatkin 1940-luvun taiteilijatapeteista suosituimpia. Tanskassa kuvaston lähtökohdaksi otettiin oma kotoinen kasvimaailma ja maisemaelementit. Aihetta käsiteltiin lähes tieteellisen yksityiskohtaisesti. Kun taiteilija Gunnar Aagaard Andersen suunnitteli tapetin Painettuja kasveja, hän käytti malleina rikkaruohoja ja juuria.

1950-luvulla abstraktit kuviot nousivat johtoasemaan tapeteissa. Mallit saivat edelleen vaikutteita luonnosta, mutta nyt aiheita tulkittiin abstraktilla, materiaalin orgaanista olemusta korostavalla tavalla. Hyvä esimerkki tästä on puupintaa muistuttava malli Struktur, jonka suunnittelivat kuvanveistäjä Bomand Utzon-Frank ja arkkitehti Viggo Clausen. Samaan aikaan arkkitehtuurissa kiinnitettiin huomiota pintamateriaaleihin jättämällä rakennuksiin näkyviin puurakenteita, laudoituksia ja tiiliseiniä.

Myös pelkistetyt ja tyylitellyt tulkinnat jokapäiväisistä esineistä ja ympäristöistä olivat suosittuja tapettiaiheita. Arkkitehdit Ebbe ja Karen Clemmensen piirsivät tapetteja, tekstiilejä ja rullaverhoja, joiden aiheena oli esimerkiksi kotoinen pyykkipäivä tai keskiaikainen kaupunki kirkkoineen, aukioineen ja kanavineen.

Esittävillä, jonkin teeman mukaisilla tapeteilla saattoi korostaa huoneen funktiota tai rajata tietyn alueen. Olohuoneen ruokailusyvennyksen saattoi tapetoida laihdutusaiheisella tapetilla tai esimerkiksi Bent Karlbyn mallilla Vitaminer. Lastenhuoneen tapetin aiheena saattoi olla Hans Christian Andersenin satu, viidakko tai vaikkapa sirkus. Aiheet olivat usein sävyltään leikkisiä ja humoristisia. Amerikkalaisen Saul Steinbergin luonnosmainen kuvitustyyli oli yksi figuratiivisten mallien innoittaja. Tämän vuosikymmenen tapettitaiteen lähtökohtia haettiin Paul Kleen, Joan Mirón ja Alexander Calderin, Jean Arpin, Henry Mooren ja Alberto Giacomettin taiteesta. Myös englantilaisen tekstiilitaiteilija Lucienne Dayn abstraktit piirustukset olivat erittäin suosittuja.

1950-luvun toisella puoliskolla saatiin vaikutteita amerikkalaisesta abstraktista ekspressionismista ja eurooppalaisesta tasismista. Arkkitehti Bent Karlbyn tapettisuunnittelua inspiroivat Calderin mobilet, kun taas arkkitehti Ernst Wedell-Wedellsborg teki kokeiluja optisilla efekteillä. Taiteilija Gunnar Aagaard Andersen puolestaan käytti roiskemaalaustekniikkaa antamalla värin tippua vapaasti painoteloille. Tapettitehtaista Rodia keskittyi moderneihin, abstrakteihin malleihin.

1960-luvulla taiteilijatapettien suosio väheni. Tapettitehtaat keskittyivät muihin tuotetyyppeihin, kuten kangasta muistuttaviin tapetteihin ja vinyylitapetteihin. Alkoi maalattujen seinien kausi, ja tapetteja alettiin pitää vanhanaikaisina. Brdr. Dahls Tapetfabrik julkaisi vielä vuonna 1974 taiteilijatapettikokoelman, mutta itsenäisenä lajina taiteilijatapetit katosivat. Tapetit menettivät yleisemminkin suosiotaan ja monet tehtaat lopettivat toimintansa. Kodinsisustamiseen liittynyt kulttuuri, johon seinien tapetointi oli kuulunut luonnollisena osana, katosi. Viime vuosina on alettu uudestaan kiinnostua tapeteista, ja uusia taiteilijoita on tullut alalle. Tapetit ovat tulleet uudestaan muotiin, mutta enää ne eivät ole luonnollinen ja itsestään selvä valinta tanskalaisessa asuntosisustuksessa. Näyttely Tapet i tiden oli esillä Tanskan kansallismuseossa 14.6.–14.9.2014. Tanskalaisia 1930–60 -lukujen taiteilijatapetteja esiteltiin kahdessa suuressa näyttelysalissa kauniilla ja selkeästi hahmotettavalla tavalla. Näyttely eteni pääosin kronologisesti, mutta tapettien kuviotyyppejä nostettiin esiin omina kokonaisuuksinaan. Muutamasta suunnittelijasta oli myös itsenäisiä esittelyjä, joissa esille oli laitettu myös heidän muuta tuotantoaan – esimerkiksi huonekaluja, lamppuja, keramiikkaa ja sisustusoppaita. Tapetit oli asetettu suuriin vitriineihin ja kokonaisvaikutelma oli raikas ja värikäs. Esillä oli myös runsaasti malliluonnoksia ja tapettitehtaiden mallikirjoja. Tietoa oli esillä tanskan- ja englanninkielisenä juuri sopiva määrä, ja kosketusnäytöt ja videot täydensivät monipuolisen ja kiinnostavan kokonaisuuden.

Taiteilijatapetit olivat menestys siitä huolimatta, että ne muodostivat vain pienehkön osan tanskalaisista tapettimarkkinoiden kokonaisuudesta. Andersson Møllerin kirja ja tapettinäyttely tuovat hyvin esille sen, miten monenlaiset ihmiset ostivat taiteilijatapetteja kotiinsa. Seiniä tapetoitiin taiteilijatapeteilla sekä moderneissa rakennuskohteissa että vanhemmissa asunnoissa, joissa ne antoivat mahdollisuuden kodin raikkaaseen uudistamiseen ajankohtaisten sisustusihanteiden mukaisesti.

Tanskalaiset tapetit saivat tunnustusta myös ulkomailla. Suomalaisten muotoilu- ja arkkitehtuurialan julkaisujen perusteella Tanska oli 1950-luvulla edelläkävijä kodinsisustamisen alalla, myös tapettien osalta. Esimerkiksi Kaunis Koti- ja Arkkitehti-lehtien artikkeleissa seurattiin tanskalaista muotoilua. Lehtikuvista päätellen tanskalaisten suunnittelijoiden tunnettuja tapettimalleja oli myös suomalaisten kotien seinillä. Suomalaisilla tapettisuunnittelijoilla oli myös suoria yhteyksiä Tanskaan. Esimerkiksi keraamikko Rut Bryk osallistui mallisuunnittelukilpailuihin Tanskassa ja suunnitteli malleja tanskalaisille tapettitehtaille. Andersson Møllerin kirjassa mainitaan, että Bryk oli vuonna 1950 mukana Dahls Tapetkunst -kokoelmassa kyläaiheisella tapetillaan. Malli lienee sama, jolla Bryk voitti palkinnon Brdr. Dahls Tapetfabrikin kilpailussa muutamaa vuotta aikaisemmin. Monet tanskalaiset tapettisuunnittelijat myivät mallejaan ulkomaisille tehtaille. Niinpä tanskalaisen Preben Dahlstrømin malleja on myös suomalaisten tapettivalmistajien kokoelmissa.

Vibeke Andersson Møller ei omien sanojensa mukaan olisi ikinä uskonut, miten laaja ja monitahoinen maailma tapettien myötä avautui. Olen tästä hänen kanssaan täsmälleen samaa mieltä. Andersson Møllerin mainio kirja sekä erinomaisesti toteutettu näyttely antavat hyvän vertailukohdan suomalaisen modernin tapettisuunnittelun kehitykselle. Suomen taiteilijatapetti-ilmiötä ei ole aikaisemmin juurikaan tutkittu. Olen tarttunut aiheeseen väitöskirjatutkimuksessani, jossa tulen käsittelemään 1950-luvun taiteilijatapetteja. Tanskan tavoin myös Suomessa tapetteja suunnittelivat eri taiteen alojen toimijat, kuten arkkitehdit, taidemaalarit, tekstiilitaiteilijat, keraamikot, kuvittajat, sisustusarkkitehdit ja huonekalumuotoilijat. Täälläkin tapettitehtaat järjestivät mallisuunnittelukilpailuja omaleimaisten ja taiteellisesti korkeatasoisten tapettimallien saamiseksi. Kilpailut olivat Suomessakin usein avoimia, jolloin itseoppineet tekijät tai vaikkapa uransa alussa olleet taideopiskelijat saattoivat osallistua tapettimallien 
Hotelli- ja ravintolamuseon kokoama verkkonäyttely tuo esille kiinnostavan palan suomalaista ravintolakulttuuria ja sisustustaidetta. Erityisesti näyttelyn kiehtova kuva-aineisto kokoaa yhteen eri arkistoista aikaisemmin yhdessä julkaisematonta ja osittain tuntematonta materiaalia. 1920-luvun sisustukset ja niiden suunnittelijat Suomessa ovat vähemmän tutkittua muotoilun historiaa. Tämä näyttely tarjoaa hyviä näkökulmia ja lähtökohtia laajemmallekin tutkimukselle.

Näyttelyssä kävijälle avautuu hienoja näkymiä Helsingin huvielämään. Se näyttää iloiselta ja vilkkaalta vuoteen 1932 kestäneestä kieltolaista huolimatta. Kuvissa kurkistetaan muun muassa arkkitehti Väinö Vähäkallion suunnittelemaan ravintola Franciskaneriin ja Grand Restaurant Börsiin, jonka suunnittelijasta ei ole varmaa tietoa. Esitellyistä kahviloista vain arkkitehti Gösta Juslénin suunnittelemaan rakennukseen arkkitehti Jarl Eklundin sisustama Fazer-kahvila on osittain säilynyt alkuperäisessä asussaan. Kadonneita ovat esimerkiksi arkkitehti David Frölander-Ulfin Café Pagod ja Nissen-kahvilaketju. Suunnittelijoista David Frölander-Ulfin nimi nousee kiinnostavana tutkimuskohteena esille.

Näyttely kertoo siitä, miten ravintolakulttuuria siivittivät kansainväliset muoti-ilmiöt jazz-musiikista art decon visuaaliseen ilmeeseen, ja jotka näkyivät pukeutumisesta sisätilojen hienoihin yksityiskohtiin. Valitettavasti alkuperäisten valokuvien mustavalkoisuus ei välitä oikeanlaista aikakauden hehkuvaa ja vahvaa värimaailmaa. Aavistuksen 1920-luvun värikkäästä tunnelmasta saa taiteilija Birger Carlstedtin Chat Doré -kahvilan piirustuksista. Kuvien ohella näytteet aikakauden musiikista olisivat voineet virittää 1920-luvun tunnelmaan. Äänimateriaalin käyttöä perustelisi sekin, että yksi näyttelyn pääotsikosta on ”jazzia ja tanssia ravintolassa”. Muut teemat ovat ”ravintolaelämää kieltolain varjossa”, ”perinteikkäät ravintolat reagoivat ajan henkeen” ja ”kahvilat ja teehuoneet.”

Ansiokkaan kuvituksen seurana kuvatekstit ovat perinteisten näyttelytekstien vaatimusten mukaisesti melko lyhyitä. Tekstien lähdeaineisto löytyy Info-otsikon alta. Lähdeluettelo on ansiokas. Kuvamateriaali on koottu Hotelli- ja ravintolamuseon omista kokoelmista sekä Amos Andersonin taidemuseosta, Arkkitehtuurimuseosta, Helsingin kaupunginmuseosta ja Museovirastosta. Kirjallisten lähteiden osalta lähteissä jää kaipaamaan Art deco -kirjallisuutta ja -tutkimusta, jota on ilmestynyt viime vuosina paljon niin kansainvälisesti kuin Suomessa. Lähteistä puuttuvat esimerkiksi Amos Andersonin viime vuonna julkaisema Art deco -näyttelyluettelo (Art deco ja taiteet. Scientific ed. Laura Gutman. Ed. Susanna Luojus. Translators: Barbara Cederqvist et al. Helsinki: Suomalaisen Kirjallisuuden Seura, 2013.) ja Designmuseon ansiokas näyttelyjulkaisu: Art deco 1918–1939: modernia eksotiikkaa  (toim. Marianne Aav, Jukka Savolainen, Eeva Viljanen. Suomennos Heidi Siitonen. Helsinki: Designmuseo, 2005.)

Verkkonäyttelyn formaatti poikkeaa perinteisestä museoon ripustetusta näyttelystä. Sen saavutettavuus on kävijöille vaivattomampaa kuin museoon meno. Tähän mennessä näyttelyssä on käyty liki 600 kertaa, kun vuosittain Hotelli- ja ravintolamuseossa kävijöitä on noin 6000. Näyttelyssä liikkuminen eli navigointi on tehty helpoksi, kunhan ensin osaa tai eksyy näyttelyn aloitussivulle. Olisikin suotavaa, että näyttelyyn olisi linkki jo Hotelli- ja ravintolamuseon etusivulta. Nyt linkki löytyy museon etusivun päävalikosta Näyttelyt-alavalikon verkkoaineistojen joukosta. Muutoin navigoinnissa on hyödynnetty verkon mahdollistamaa tapaa liikkua sivuilta toiselle ja aiheista ristiin rastiin. Esimerkiksi näyttöruudun oikean puoleiseen valikkoon kerätyt asiasanat auttavat etsimään viiden pääteeman alta yksittäisiä aiheita. Verkkonäyttelyn etuna kirjalliseen esitykseen verrattuna onkin vapaampi ja helpompi kulkeminen näyttelykävijän oman kiinnostuksen ja mieltymyksen mukaan.

Kaiken kaikkiaan näyttely on hyvä esimerkki siitä, miten verkkoa hyödyntämällä tehdään helposti lähestyttävä näyttely. Museolehtori Merja Nummi kertoo, että näyttelyn on pääasiassa koonnut korkeakouluharjoittelija Maaret Louhelainen, jonka maisemantutkimuksen kandidaatintutkielman aiheena oli helsinkiläisravintoloiden orientalistiset sisustukset 1920–1930-luvuilla. Näyttely on siten myös hieno esimerkki opiskelijaharjoittelijan ”hyödyntämisestä” museotyössä. Hyvänä ideana voi pitää myös sitä, että verkkonäyttelyn idean pohjalta museo suunnittelee kävelykierroksia Helsingin ravintolahistoriaan. Kaupunkilehti Töölöläinen on jo julkaissut elokuussa näyttelystä tehdyn omatoimikävelykierroksen.suunnitteluun. Tutkimusaineistoni perustella näyttää siltä, että samantyyppiset kuviot ja aiheet, kansainväliset vaikutteet sekä sisustamisen ja arkkitehtuurin ihanteet ja muodit toteutuivat myös suomalaisessa tapettisuunnittelussa.

Monitieteiset tutkijakoulut, poikkitieteelliset konferenssit, tieteidenväliset keskusteluillat… Odontologinen analyysi Rembrandtista, Elintarvikekemia ja Rubens, Metsänhoidon liiketaloudellisia arvoja paratiisikuvastoissa… Tiedon ylirajaisuuden vaatimuksiin törmää jatkuvasti.

Viimeisen reilun kahden vuoden ajan olen pyrkinyt vastaamaan näiden vaatimusten esittämään kutsuun asettumalla osaksi eläintutkijoiden värikästä rintamaa. Ekskursioni taustalla on tutkimukseni, jonka kautta olen yrittänyt hahmottaa eläimen asemaa modernistisessa taidekeskustelussa ja jonka vuoksi olen halunnut nähdä mitä myös rajan takana ajatellaan. Kokemukseni on toki ollut pääosin myönteinen, mutta sen tiimellyksessä on käynyt myös nopeasti selväksi että tieteidenvälisyyden rajoitukset löytyvät lähempää kuin haluaisikaan uskoa. Humanisti ottaa vaistonvaraisesti u-käännöksen, kun kuulee esimerkiksi biologin puolustavan nykyaikaista geenitutkimusta eläinten kokemusmaailman hahmottamisen välineenä. Syykin on selvä. Yhteinen käsitepohja on useimmiten aika kaukana.

Näitä ongelmia on filosofian, kulttuurin tutkimuksen ja yhteiskunta-analyysin kannalta avannut mainiossa teoksessaan La fin de l’exception humaine (Gallimard 2007) ranskalainen kirjallisuudentutkija ja kulttuuriteoreetikko Jean-Marie Schaeffer. Kirjassaan hän pohtii humanististen, filosofisten ja yhteiskuntatieteiden rakentamaa kuilua suhteessa luonnontieteisiin ja ihmettelee siinä sivussa kollegoidensa itsepintaista halua olla hyväksymättä luonnontieteiden edistystä ja vähätellä sitä. Schaeffer paikantaa omalta osaltaan asenteen alkulähteen länsimaisille ominaiseen käsitykseen “ihmisen erikoislaatuisesta luonnosta”, joka vaikuttaa humanististen rakennelmien taustalla. Mutta toisin kuin voisi luulla Schaefferin ajatuksena ei niinkään ole palauttaa aloja toisiinsa tai toivoa humanistifilosofin hylkäävän moraalisen kritiikkinsä modernia tieteellistä edistysajattelua kohtaan. Pikemminkin toiveissa on osoittaa kaikenlaisen kritiikin voimattomuus silloin kun vuoropuhelu tai kosketuspinta puuttuu.

Tietysti täytyy lisätä, että ainakin Suomessa humanistin varautuneisuuden syyt saattavat toisinaan löytyä muualtakin kuin hankaluuksista ymmärtää. Jos oppialan oma teoreettinen kirjallisuus ei sekään asiaa aina ole auttamassa, ruokkii vallalla oleva yhteiskunnallinen keskustelu myös ymmärrystä, ehkä oikeutetustakin näkemystä, jonka mukaan ajatellaan että humanisti jää altavastaajaksi. Taiteiden tutkijankin harteille helposti kiertyvä marttyyrin viitta on kudottu myös tieteellisiin käytäntöihin. Lyhyt, mutta keskittynyt vilkaisu Suomen Akatemian verkkosivuille ja tutkimusohjelmiin kertoo varmasti tieteidenvälisen asetelman lähtökohdat. Tutkimusten ja hankkeiden suunnitelmien malli, jota hakemusten ohjeistuksissa tarjotaan, tuskin avaa mielekästä esittelyalustaa kenenkään humanistin tutkimukselle.

Tiedä sitten olenko yksin tai vähemmistössä, mutta jostakin syystä julkisesti esitetty toive tieteiden ylirajaisuudesta saa ainakin minut usein vaivaantumaan. Yksi syy epämukavaan olooni saattaa löytyä jo siitä että taidehistoria on oppiaineena melkoinen hybridi, joka joutuu vastaamaan oman ristiriitaisuutensa herättämiin ongelmiin monella tasolla. Estetiikan ja historian, tai metodin ja empirian, väliset ajoittaiset epäsovut eivät ole näistä pienimpiä; arkkitehtuurin ja kuvataiteen tutkimuksen erot saattavat toisinaan myös tulla kyseeseen; puhumattakaan tietysti tutkimuskohteiden asettamista haasteista oppiaineen koherenssille, jotka taiteiden tutkimuksen kohdalla ovat yleisesti ottaen vailla vertaistaan. Ehkä vaivautuneisuuteni on perua siitä, että olen tottunut tietynlaisiin ylirajaisuuden vaatimuksiin, mutta en osaa ottaa niitä toisenlaisissa muodoissaan vastaan – en tiedä?

Oli miten vain, taidehistorioitsija joutuu lähes aina tekemisiin tutkimuskohteen kanssa, joka jatkuvasti välttää kategorisointia ja täsmällistä kuvailua. Taiteen synnyttämästä kokemuksesta keskusteleminen ei ole aina helppoa, vaan on useimmiten täynnä umpikujia ja vaiennettuja äänenpainoja. Näin käy ainakin silloin jos väitteet pitäisi vielä perustella toisilta aloilta periytyvien tieteellisyyden vaatimusten mukaan. Parhaimmillaan tai pahimmillaan keskustelu saattaa sivusta seuraajalle nostaa mieleen vanhan surrealistien toiseen potenssiin kehittelemän assosiaatioleikin: yksi leikkijöistä sanoo jonkin sanan, jonka jälkeen toinen yrittää jatkaa leikkiä toisella sanalla joka ensimmäisestä ei tule mieleen.

Leikin ilmeisimmän idean lisäksi sillä saattaa olla myös muita asioita esitettävänään. Tai ainakin, että moniäänisyyden ei aina tarvitse tarkoittaa sitä että mitään kerrottavaa ei ole.
Taidehistoria on sekä yliopistoissa opetettava akateeminen oppiaine että ammattikorkeakouluissa, ammatillisessa peruskoulutuksessa ja lukio- ja perusopetuksessa mm. kuvataiteen, historian ja äidinkielen yhteydessä opetettava ”sisältö”. Lisäksi taidehistoriaa opetetaan vapaan sivistystyön sektorilla esimerkiksi kansalais- ja työväenopistoissa. Vaikka taidehistoriaa opetetaan laajalti, sen opetuksessa käytettyjä menetelmiä on tutkittu vähän. Taidehistorialta puuttuu lähes kokonaan pedagoginen kirjallisuus ja tutkimus, minkä Kelly Donahue-Wallace et al. näkevät vakavana puutteena.[1]

Suomessa perus- ja lukio-opetuksen sekä ammatillisen peruskoulutuksen taidehistorian opetuksesta on tehty muutamia raportteja ja kaksi taidehistorian pro gradu -työtä, joissa esitellään taidehistorian opetuksen sisältöjä, mutta ei pohdita opetusmenetelmiä suhteessa taidehistorian substanssiin.[2] Näistä poikkeavan näkökulman tuo Jari Martikaisen taidehistorian väitöskirja, jossa hän kehittää ainedidaktista mallia taidehistorian opetukseen kuvallisen ilmaisun ammatillisessa perustutkinnossa. Tässä mallissa kuvien piirtäminen ja maalaaminen, kuvista kirjoittaminen ja keskusteleminen sekä luentokeskustelu toteuttavat taidehistoriaa tietona ja taitona käyttää, tuottaa ja tulkita visuaalista kulttuuria osana kulttuurisia käytäntöjä.[3]

Myös yliopistollisen taidehistorian opetusmenetelmien tutkimus on vähäistä. James Elkins toteaa, että yliopistojen taidehistorian opetuksessa luennolla ja seminaarityöskentelyllä on ollut hallitseva rooli, minkä vuoksi muiden opetusmenetelmien kehittämiseen ollaan vasta heräämässä.[4] Esimerkiksi Suomen yliopistoissa taidehistorian opetuksen osana on käytetty ja käytetään mm. visuaalisia työskentelymuotoja, mutta aihetta on tutkittu niukasti. Kelly Donahue-Wallace et al. esittävät, että taidehistorian painotus objektilähtöiseen tutkimukseen ja teoreettiseen reflektioon on laiminlyönyt taidehistorian pedagogiikan tutkimuksen.[5]  Suomen taidehistorian kentässä joukko Jyväskylän yliopistosta valmistuneita taidehistorioitsijoita toi 2000-luvun alussa esille tarpeen uudistaa yliopistojen luento- ja seminaaripainotteista taidehistorian opetusta, mikä kumpusi taidehistorian paradigmassa sekä työkentällä tapahtuneista muutoksista. Marjo-Riitta Simpanen korosti originaalien taideteosten äärellä oppimista, Leena Valkeapää kehitti reflektointitaitoihin harjaannuttavia oppimistehtäviä ja Teija Luukkanen-Hirvikoski pohti tutkivaa oppimista, jossa sovellettiin myös verkko-opetusta.[6]

Amerikkalaisessa ja saksalaisessa taidehistorian tutkimuksessa on 2000-luvulla kiinnitetty huomiota mm. digitaaliseen kuvaan, tietokoneperustaisiin interaktiivisiin menetelmiin sekä verkko-oppimiseen taidehistorian opetuksessa.[7] Näissä tutkimuksissa uusia teknologioita hyödyntävien opetusmenetelmien etuna nähdään se, että ne voivat monipuolistaa kuvien tarkastelua, kehittää kuvanlukutaitoa sekä lisätä opiskelijoiden motivaatiota ja itseohjautuvuutta. Tutkimuksia yhdistää näkemys, että uusia teknologioita tulee käyttää harkiten ja reflektoida niiden tarkoituksenmukaisuutta suhteessa taidehistorian sisältöihin, tarpeeseen ja pedagogiikkaan.

Taidekasvatuksen kentässä mm. Yhdysvalloissa kehitelty monitieteisen taideopetuksen malli (discipline-based art education) ja siitä ammentava Marjo Räsäsen kehittämä kokemuksellisen taideoppimisen malli pitävät taidehistoriaa tärkeänä kuvataidekasvatuksen osana. Kuvataideopetuksen osana taidehistorian opetuksen katsotaan rikastuttavan taiteen tekemisen opetusta mm. rakentamalla kykyä merkityksellistää kuvia suhteessa laajempiin kulttuurisiin konteksteihin, edistämällä monikulttuurisuuden arvostusta ja kehittämällä kriittistä kuvanlukutaitoa.[8] Monissa 2000-luvun kuvataideopetusta käsittelevissä artikkeleissa kuitenkin todetaan, että taidehistorian kouluopetus ei useinkaan saavuta näitä tavoitteita, vaan pelkistyy formalistisen taidehistorian opettajajohtoiseen esittelyyn.[9]

1900-luvun loppupuolelta lähtien on puhuttu taidehistorian paradigmamuutoksista, joilla tarkoitetaan oppiaineen alassa, tutkimuskohteessa ja metodologiassa tapahtuneita muutoksia.[10] Muutoksia voi kuvata karkeasti siirtymänä eksaktista ja objektiivisuuteen pyrkivästä menneiden aikojen taidetta luokittelevasta taiteen historiasta mennyttä ja nykyistä visuaalista kulttuuria sekä sen tekemistä ja kokemista eri tavoin ja eri positioista tulkitsevaan taidehistoriaan.[11] Katsojan aktiivinen rooli merkityksenmuodostajana ja osallistujana on korostunut, minkä seurauksena taidehistoriaa on käsitteellistetty nykyisyyden ja menneisyyden välisenä dialogina, johon katsojat tuovat oman katsojuutensa visuaaliset ja verbaaliset diskurssit.[12] Historiallisen etäisyyden ja objektiivisuuden vaatimuksesta luopuminen merkitsee sitä, että myös taiteen esteettinen kokemus on mahdollista sijoittaa osaksi taidehistoriallista diskurssia.[13]  Myös tunne on nostanut päätään taidehistorian tekemisessä, jopa siten, että puhutaan taidehistorian tunteellisesta käänteestä.[14] Onko taidehistorian opetus reagoinut oppialassa tapahtuneisiin muutoksiin?

Opetusmenetelmä ei ole substanssista irrallinen osa-alue tai pelkkä opittavan sisällön siirtämisen väline tai kanava: se on oppiaineen sisältöjä ja oppiaineelle tyypillistä toimintaa eksplikoiva malli.[15] Siksi taidehistorian opetusmenetelmien olisi mahdollistettava taidehistorian nykysubstanssin mukaisten tietojen, taitojen ja asenteiden oppiminen eri koulutusasteille tarkoituksenmukaisella tavalla. On tärkeää, että taidehistorioitsijat oppiaineen asiantuntijoina osallistuvat taidehistorian opetusta koskevaan keskusteluun – ei pelkästään sisällön, vaan myös menetelmien osalta.

Tässä artikkelissa pohdin mm. László Beken[16] esille tuomaa ajatusta taidehistorian visuaalisista representaatioista tarkastelemalla kuvan tekemistä taidehistorian opetusmenetelmänä. Artikkeli pohjautuu lukuvuonna 2007-2008 toteutettuun opetuskokeiluun, jonka yhteydessä 25 kuvallisen ilmaisun opiskelijaa osallistui kuvalähtöiseen taidehistorian opetukseen ja reflektoi siitä syntyneitä oppimiskokemuksia. Artikkelin keskeisiä kysymyksiä ovat, millaisia taitoja kuvan tekemisen tehtävät kehittävät, millaisia oppimiskokemuksia ne synnyttävät ja millaisiin käsityksiin taidehistoriasta ne johtavat. Ensin tarkastelen taidehistorian opetuksen historiaa ja suhteutan kuvan tekemisen opetusmenetelmän taidehistorian opetuksen perinteisiin menetelmiin. Sen jälkeen analysoin opiskelijoiden oppimiskokemuksia ja käsityksiä taidehistoriasta. Lopuksi suhteutan analyysin tulokset taidehistorian nykysubstanssiin ja pohdin kuvan tekemisen tarkoituksenmukaisuutta taidehistorian opetusmenetelmänä. Luento, seminaari ja ekskursio ovat olleet taidehistorian opetuksessa pääasiallisesti käytetyt muodot.[17] Taidehistorian formaalin opetuksen katsotaan alkaneen luennoista, joita pidettiin 1500-luvulla Italian taideakatemioissa.[18] Koska taidehistoria on perusteiltaan visuaalista, pelkkä sanallinen tutkimuskohteiden kuvailu ja käsittely eivät riittäneet: tarvittiin visuaalisia representaatioita. Aluksi luentoja havainnollistettiin maalauksia, veistoksia ja arkkitehtuuria esittävillä painokuvilla ja piirustuksilla tai originaaliveistoksista tehdyillä kipsivaloksilla. 1800-luvulla kuvamateriaalina alettiin käyttää myös valokuvia.[19] Merkittävän muutoksen taidehistorian opetukseen toivat 1800-luvun jälkipuoliskolla valokuvista tehdyt diat, joita voitiin heijastaa projektorilla valkokankaalle. Taidehistorioitsijat ottivat uuden teknologian käyttöön, sillä se toi merkittävän edun: koko yleisö näki diakuvan samanaikaisesti.[20]

1900-luvun alussa Berliinin ja Münchenin yliopiston taidehistorian professori Heinrich Wölfflin (1864–1945) oli ensimmäisiä luennoitsijoita, joka käytti kahta diaprojektoria heijastamaan  teoskuvia rinnakkain. Menetelmä johti tarkastelemaan ja kuvailemaan taideteoksia suhteessa toisiin teoksiin – samanlaisuuksiin ja erilaisuuksiin keskittyen. Wölfflinin vertaileva metodi tunnustettiin tehokkaaksi opetusmenetelmäksi ja se vakiintui taidehistorian dialuennon muodoksi aina tähän päivään saakka.[21] Nykyisillä ”dialuennoilla” digitaaliset kuvat ovat syrjäyttäneet analogiset diat. Digitaaliset kuvat ja teknologiat mahdollistavat kuvien muokkauksen ja monipuolisen kontekstualisoinnin sekä luennolla käsiteltyjen kuvien tutkimisen formaalin opetustilanteen ulkopuolella, mikä rikastuttaa kuvien käyttöä taidehistorian opetuksessa.[22]

Seminaariopetus on historia-aineiden opetuksen toinen painopistealue. Opettajan ja opiskelijoiden vuorovaikutukseen perustuva seminaarityöskentely ilmentää tieteenalan epistemologiaa, jossa korostuu ilmiöiden kriittinen pohdinta, tulkitseminen ja ymmärtäminen.[23] Akateemisena opetusmuotona seminaari otettiin käyttöön Hallen yliopistossa vuonna 1812, josta se levisi muihin yliopistoihin ja oppiaineisiin – myös taidehistoriaan. Uuden opetusmuodon taustalla vaikuttivat valistuksesta kummunneet ja 1800-luvulla vahvistuneet tutkivan oppimisen ajatukset.[24]  Seminaarityöskentelyn käytännöksi vakiintui se, että opiskelijat valmistivat ja esittivät tutkielmia, joista keskusteltiin kriittisesti opettajan ja opiskelijaryhmän kanssa sokraattisen dialogin hengessä. Tämän katsottiin valmentavan opiskelijoita aktiiviseen tiedonmuodostukseen, kriittiseen reflektioon ja tieteelliseen tutkimukseen.[25]

Münchenin yliopistossa 1900-luvun alussa taidehistorian professorina toiminut Fritz Burger (1877–1916) laajensi taidehistorian seminaariopiskelua käsitteellisestä, kielellisestä reflektoinnista kuvan tekemiseen. Vuosina 1910-1914 hän järjesti taidehistorian teoreettisten opintojen rinnalla praktikumin, jossa harjoiteltiin piirtämistä, maalaamista ja kuvanveistoa. Praktikumin tavoitteena ei ollut kehittää kuvan tekemisen taitoja, vaan herättää taidehistorian opiskelijoissa konkreettisen kuvan tekemisen kokemuksen kautta ymmärrys taiteellista luomisprosessia kohtaan.[26]

Ekskursion historialliset juuret ulottuvat yläluokkaisten miesten keskiajalla tekemiin opintoja täydentäviin matkoihin, mutta jo antiikin Kreikassa Aristoteles ja Sokrates tunnustivat matkustamisen arvon kokemuksen lisääjänä.[27] Opintomatkat yleistyivät 1700- ja 1800-luvulla ja laajenivat eri puolille Eurooppaa suuntautuviksi kiertomatkoiksi (Grand Tour), joissa tutustuttiin Euroopan eri maiden – erityisesti Italian – kulttuuriin ja nähtävyyksiin.[28] Edvard Brodsky-Porges korostaa, että 1700- ja 1800-luvun kiertomatkojen syyt olivat ensisijaisesti sosiaalisia ja kasvatuksellisia.[29]

1800-luvulla Jenan yliopistossa Karl Volkmar Stoy (1815–1885) liitti ekskursion osaksi yliopisto-opetusta tavoitteenaan valistusfilosofien innoittama oppiminen, jonka keskiössä olivat suoran havainnon tekeminen sekä yhteisöllinen ja kokemuksellinen oppiminen.[30] Kun taidehistoria vakiintui akateemisena oppiaineena Saksassa 1840-luvulla, ekskursioista tuli keskeinen taidehistorian opetusmuoto, sillä ne mahdollistivat originaalien tutkimuskohteiden havainnoimisen ja niiden nähtiin edistävän kykyä eläytyä historiaan.[31] Taidemuseoiden vakiinnuttua julkisiksi instituutioiksi 1700- ja 1800-luvuilla niiden kokoelmista tuli keskeisiä taidehistoriallisten ekskursioiden kohteita.[32] Nykyaikana digitaaliset sovellukset mahdollistavat virtuaalisia ekskursioita, joissa voidaan tutustua paitsi museoiden kokoelmiin, myös rakennuksiin ja rakennettuihin ympäristöihin. Virtuaalisilla opintomatkoilla perinteisille ekskursioille tyypillinen originaaliteosten havainnointi ”paikan päällä” sekä tilanteen ja paikan autenttinen kokeminen jäävät kuitenkin toteutumatta. Opetusmenetelmät ryhmitellään usein opettaja- tai opiskelijakeskeisiksi. Opettajakeskeisissä opetusmenetelmissä korostuvat tiedon välittäminen, opettajan esittävä rooli ja viestinnän yksisuuntaisuus. Opiskelijakeskeisissä opetusmenetelmissä painotus on opiskelijan aktiivisessa toiminnassa ja yhteisöllisessä oppimisessa opettajan ollessa kannustaja ja ohjaaja.[34] Taidehistorian opetusmenetelmistä (dia)luentoa voidaan pitää opettajakeskeisenä opetusmenetelmänä. Seminaari ja ekskursio edustavat lähtökohtaisesti opiskelijakeskeistä opetusmenetelmää. Opetusmenetelmien suoraviivainen luokittelu on kuitenkin kyseenalaista, sillä opetusmenetelmiä voidaan toteuttaa ja soveltaa eri tavoin opetustilanteessa. On kuitenkin perusteltua kysyä, riittääkö luento- ja seminaaripainotteinen taidehistorian opetus valmentamaan opiskelijoita nykytaidehistorian kentälle, joka tieteenalan omien määrittelyjen mukaan on moniääninen ja valmis nivomaan tunteen osaksi taidehistorian diskurssia.[35]

Tässä artikkelissa esiteltävä kuvan tekemisen menetelmä toteuttaa tekemällä oppimista ja sen taustalla vaikuttavat konstruktivistinen oppimiskäsitys ja kokemuksellinen oppiminen.[36] Tässä tutkimuksessa konstruktivistiseen viitekehykseen katsotaan kuuluvan kognitiivisten, mielellisten prosessien lisäksi myös oppimiseen liittyvät emotionaaliset ja situationaaliset tekijät, jotka nivovat oppimisen opiskelijan elämäntodellisuuteen.[37] Kuvan tekemisen visuaalisen, haptisen ja kinesteettisen kokemuksen ajatellaan rikastuttavan taidehistoriallisen teeman käsittelyä ja lähtökohtana olevan kuvan havainnointia. Kuvallisten tehtäväkokonaisuuksien ajatellaan tuovan taidehistorian kielellisten representaatioiden rinnalle ei-lineaarisia kuvallisia ja kehollisia representaatioita, jotka avaavat väylän elämyksellisyydelle.[38] Tässä pyrkimyksessä opetusmenetelmällä on yhtymäkohtia Fritz Burgerin kuvan tekemisen praktikumiin.[39]

Lukuvuoden aikana tehdyissä kuvallisissa tehtävissä pohdittiin kuvamagiaa tekemällä paperimassasta nykyaikaa tulkitsevia rituaalinaamiota (kuva 1); Egyptin, Kreikan ja Rooman visuaalisesta kulttuurista otettiin vaikutteita levynkannen suunnitteluun (kuvat 2 ja 3); keskiajan evankeliumikirjoihin ja ornamentteihin perehdyttiin tekemällä initiaaleja linotyönä (kuva 4); kuvataiteen tyylisuuntia tutkittiin piirtämällä lyijykynällä erityylisiä puukuvia (kuvat 5 ja 6); yhteiskunnan muutoksia havainnoitiin kuvamuunnoksilla, joissa 1800-luvun maalausten esittämiä aiheita tai kohtauksia kuvattiin nykyajalle ominaisella tavalla (kuvat 7 ja 8 ) ja vieraita kulttuureja tutkittiin tekemällä kulttuuria ilmentäviä visuaalisia tuotoksia (kuvat 9 ja 10). Kuvan tekemisen tehtävät ankkuroitiin visuaalisen kulttuurin tuotosten havainnoimiseen ja tulkitsemiseen. Kuvallisista tuotoksista keskusteltiin ja niistä kirjoitettiin oppimistehtäviä. Visuaalista työskentelyä kontekstualisoitiin myös luentokeskustelun menetelmällä. Näin kuvalähtöisiin menetelmiin liittyi myös kielellistä prosessointia. Tämän artikkelin empiirinen aineisto muodostuu 25 kuvallisen ilmaisun ammatillisen perustutkinnon opiskelijan yhden lukuvuoden aikana kirjoittamista kokemuksista kuvan tekemisestä taidehistorian opintojen osana. Empiirinen aineisto analysoitiin sisällönanalyysin ja diskurssianalyysin keinoin. Sisällönanalyysilla aineistoa lajiteltiin, luokiteltiin ja tiivistettiin sekä kartoitettiin tutkimustehtävän kannalta keskeisiä sisältöjä.[40] Diskurssianalyysin keinoin näitä sisältöjä tarkasteltiin suhteessa taidehistorian substanssiin, jolloin huomio kiinnittyi siihen, miten opiskelijoiden kokemukset paikantuivat suhteessa taidehistorian alan nykymäärittelyihin.[41]

Toimin tutkimuksessa kaksoisroolissa – tutkijana ja opettajana – mikä on haasteellista tutkimuksen luotettavuuden näkökulmasta. Tutkivan opettajuuden problematiikkaa onkin käsitelty laajasti. Pedagogisen sensitiivisyyden lisäksi sen katsotaan edellyttävän reflektoivaa ja tutkivaa otetta omaan työhön.[42] Pyrin kontrolloimaan toimintaani järjestämällä useita aineistonkeruutilanteita, analysoimalla aineistoa useaan kertaan edellisen analyysikerran tuloksia aineistolähtöisesti kyseenalaistaen ja pitämällä tutkimuspäiväkirjaa, jossa reflektoin kokemuksiani ja havainnoin oppimistuloksia koko tutkimusprosessin ajan. Siitä huolimatta tutkimuksen tulokset ovat laadulliselle tutkimukselle ominaisesti kontekstuaalisia tulkintoja. Opiskelijat olivat poikkeuksetta sitä mieltä, että kuvallisten tehtävien tekeminen oli lisännyt taidehistorian tuntemusta, jolla he tarkoittivat kulttuuria, taideteoksia ja niiden taustoja, tyylisuuntia, taiteilijoita, tekniikoita, ilmaisutapoja ja materiaaleja koskevaa tietoa. Kuvallisten harjoitustehtävien tekeminen näytti vaikuttaneen merkittävästi siihen, että taidehistoriaa ei mielletty vain tietona jostakin, vaan myös kykynä toimia taidehistorialla.

”Taidehistoria ei ole vain menneen ajan tapahtumien kartoittamista ja oikein ajoittamista. Tärkeäksi ja suureksi osaksi muodostuu teoksien tulkitseminen. Teoksen sanoman etsiminen ja löytäminen, teoksen ajankuvan löytäminen (mitä se kertoo teoksen aikakaudesta, ihmisistä ja kulttuurista). (…)” (opiskelija 14)

Tietoisuus ajasta, ajan muuttumisesta ja siihen linkittyvistä taiteen muutoksista tulivat vahvasti esille taidehistoriallisen tiedon osa-alueina. Kuvan tekemisen sanottiin kehittäneen taitoa tarkastella teoksia eri näkökulmista. Tehtävät, joissa eri aikakausien teoksia vertailtiin keskenään tai joissa vanhoja teoksia modernisoitiin, aktivoivat opiskelijoita lukemaan teoksia ja tulkitsemaan niiden visuaalisia viestejä. Mennyttä ja nykyistä reflektoiva kuvan tekeminen ohjasi opiskelijoita tarkastelemaan menneitä ja nykyisiä ilmiöitä sekä omaa suhtautumista niihin.

”(…) Kuvan tekeminen mielestäni auttaa konkretisoimaan ajan muutoksen ja sillä tavalla huomaamaan taiteen kehityksen käytännössä. Teosta tehdessä täytyi miettiä alkuperäisteosta, sen tyyliä ja ilmaisullisuutta paljon ja sitten pohtia samoja keinoja nykytaiteen muodossa. Opin tarkastelemaan teoksia niiden aikakauden näkökulmasta eli pohtimaan, miten aika vaikuttaa teokseen. Mietin myös paljon, että millä tavalla samaa asiaa kuvattaisiin eri aikakausilla ja mitkä voisivat olla mahdolliset vaikuttajat (esim. tapahtumat). Pohdin myös nykyaikaa – ja taidetta: mm. mitkä tapahtumat vaikuttavat sekä mitä aiheita ja millä tavalla niitä käsitellään.” (opiskelija 16)

Kuvien visuaaliset viestit, ilmaisutavat, rakenne, materiaalit, tekniikat ja työvälineet liittyivät opiskelijoiden käsityksissä sekä taidehistoriaan että kuvalliseen ilmaisuun, joiden nähtiin yhdessä rakentavan taidehistorian tuntemusta. Historiallisesti kerroksisen näkökulman avautuminen teemojen käsittelyyn, taidehistorian teosesimerkkien tarkastelun monipuolistama käsitys kuvataiteen ilmaisukeinoista sekä eri tekniikoiden kokeilun tuoma konkreettinen kokemus kuvantekijänä toimimisesta nostettiin kuvalähtöisen taidehistorian keskeisiksi kontribuutioiksi.

”Sopivan luovia ja vapaita aiheita, sai käyttää omaa mielikuvitusta, mikä on erittäin hyvä asia. Omasta mielestäni kuvalliset tehtävät ovat toimivia oppimisen tapoja, siinä tulee visuaalinen viesti konkreettisesti käsiteltyä. Tykkään näistä soveltavista tehtävistä, koska siinä samalla kehittää sekä kädentaitoaan, visuaalista osaamistaan sekä oppii sen myötä taidehistoriaa.” (opiskelija 4)

Kaikkiaan 16 opiskelijaa sanallisti kuvan tekemisen tehtäviä taidehistorian ja taiteen ”tutkimisena” ja ”pohtimisena” tai taidehistoriaan ja taiteeseen ”perehtymisenä”. Sanavalinnat osoittavat, että opiskelijat eivät mieltäneet kuvan tekemistä vain hauskana välinumerona, vaan olennaisena taidehistorian opiskelun menetelmänä.

”Oli olennainen osa, sillä itse ainakin pääsin paremmin sisälle kulttuurin perinteisiin ja taiteeseen. Vaikka oma rumpuni oikeasta noitarummusta kovin paljon eroaakin, sain sitä tehdessäni tutkia noitarummun rakenteita ja kuvioita oman tekemisen kautta. Se oli kivaa.” (opiskelija 19) Visuaalisilla tehtävillä haluttiin nostaa esiin ensisijaisesti niitä huomioita, joita opiskelijat tekivät, kun he tarkastelivat taideteoksia omasta kokemusmaailmastaan käsin. Aineistossa opiskelijat toivat kuitenkin esille sen, että kuvan tekemisen kautta tapahtuva taidehistoriallisen teeman työstäminen synnytti usein halun ja tarpeen taustatiedon etsimiseen. Näin kuvan tekeminen motivoi opiskelijoita itseohjautuvasti tutkimaan teemaa lähdekirjallisuuden avulla.

”(…) Kuvien tekeminen opiskelutapana on paljon mukavampi kuin kirjojen lukeminen ja esseen kirjoittaminen. Kuvaa tehdessä joutuu perehtymään aiheeseen, mutta silti tehtävän tekeminen on mukavaa kun tietää lukevansa jonkin mielekkään tekemisen vuoksi.”(opiskelija 21)

Positiivisista oppimiskokemuksista huolimatta muutama opiskelija myös ihmetteli kuvan tekemisen roolia taidehistorian opiskelussa. Visuaalisen tuotoksen tekeminen koettiin hauskana ja tavallisesta koulutyöstä poikkeavana, mutta kaikissa tehtävissä sen ei nähty tuoneen mitään olennaista lisäarvoa taidehistorian oppimiseen.

”Oma näkökulmani tehtävistä oli se, että ne olivat mukavia. Niiden avulla opetuksesta oppi asiaa ja oli mukavaa. Eli tavat olivat mielekkäitä. Kuvan tekeminen historiallisen tiedon opiskelun keinona oli mukavaa, mutta en ymmärrä, että mitä tekemistä sillä on historiallisen tiedon kanssa (…). Opin yhdistelemään vanhaa ja uutta.” (opiskelija 8 ) Kuvan tekeminen syvensi taidehistorian teemojen käsittelyä.  Sen kerrottiin jäsentäneen opittavaa asiaa ja helpottaneen olennaisen erottamista epäolennaisesta. 20 opiskelijaa koki kuvan tekemisen tehokkaana, mielekkäänä ja motivoivana opiskelutapana.

”Riippui varmaan vähän kulttuurista ja aihepiiristä jonka valitsi, mutta minulla tämä visuaalinen osa syvensi valtavasti tietoani kelttien kulttuurista. Runsaan symboliikan vuoksi ajauduin tutkimaan kelttien arvohierarkiaa, sen symboleita, mytologian tarustoja / hahmoja ja vielä opettelemaan periaatteet solmuornamenttien takana ja toistamaan niitä kunnes ne alkoivat sujua. Eli kyllähän niitä asioita joita on lukenut alkaa sisäistää ihan eri tavalla, kun niiden käyttöä joutuu harkitsemaan ja soveltamaan omaan tuotokseen.” (opiskelija 23)

Monissa opiskelijoiden kokemuksissa kuvan tekeminen tuotiin esille kielellistä asioiden käsittelyä tehokkaampana oppimisen tapana. Kuvallinen asioiden prosessointi näyttäytyi verbaalista prosessointia omakohtaisempana, konkreettisempana ja syvällisempänä. Opiskelijat kokivat kuvan ja itsensä välisen suhteen intiimimmäksi kuin suhteensa kieleen.

”(…) Kun pääsee konkreettisesti kokeilemaan jotain, siitä saa paljon enemmän irti kuin vain kirjoittamalla.” (opiskelija 20)

”Oli oleellinen osa oppimista, ja opinkin riimuista paljon enemmän, kun itse maalasin ja tein niitä, kuin että olisin vain lukenut aiheesta jostain. (…)” (opiskelija 25)

Opetuksessa käytettiin kuvallisia ja kielellisiä tehtäväkokonaisuuksia, joiden tehtävänannot olivat keskenään samantyyppisiä. Niissä määriteltiin tehtävän lähtökohta ja toiminnan periaatteellinen kehys, joiden puitteissa opiskelijat saattoivat suunnata oppimistaan oman kiinnostuksensa mukaan. Erityisesti kuvan tekemisen tehtäviin liitettiin luovuus, vapaus ja mielikuvituksen käyttö, mikä koettiin opiskelumotivaatiota lisäävänä tekijänä. Kenties kokemukseen vaikutti osaltaan se, että kyseessä olivat kuvallisen ilmaisun koulutusohjelman opiskelijat.

”Rehellisesti – mielenkiintoisimpia tehtäviä kaikista kursseista koko vuoden ajalta. Tällaista sen pitäisi olla. Sen lisäksi että toteutustapa oli suht vapaasti päätettävissä, itse sisällölle annettiin selkeät, mutta joustavat ohjeet ja rajat. Heti alkuvalinnoista lähtien kaikkea piti miettiä, jos aikoi päästä yhtikäs mihinkään. (…) Vapaamuotoisuus tietysti rohkaisi ajattelemaan itse ja kun valinnat riippuivat omista mieltymyksistään, mielenkiinto ei lopahtanut kesken. Minä pidin tehtävänannosta erittäin paljon, ja selvittiväthän ne termistöäkin konkreettisemmin kuin polotuksen kuunteleminen tunnilla.” (opiskelija 23) Kuvan tekemisen oppimiskokemuksissa opiskelijat kuvasivat oman toimintansa ja oppimisen kohteen välistä suhdetta erityisen intiimiksi. Kuvan tekeminen näyttäytyi aineistossa vastavuoroisena kokemuksena, jossa tekeminen avasi ymmärrystä sekä käsiteltävän teeman että tekijän itsensä suuntaan. Tekijä, tekeminen ja tekemisen kohde nivoutuivat toisiinsa tavalla, jossa konkreettinen tekeminen ja abstrakti ajattelu yhdistyivät. Opiskelijat eivät prosessoineet opiskelemaansa asiaa vain tajunnallisesti, vaan myös konkreettisen materiaalin ja sen työstämisestä syntyneiden haptisten kokemusten kautta, jolloin materiaalin ominaisuudet ja sen työstämisestä saadut kokemukset siirtyivät osaksi taidehistoriallisen teeman oppimista. Ymmärtäminen oli kehollis-mielellistä käsittämistä, ja kutsunkin tätä tekemällä ymmärtämiseksi.

”Koska aihe oli täysin tuntematon minulle entuudestaan, työ kokonaisuudessaan lisäsi tietämystäni. Koska en löytänyt tarkkaa selitystä tatuointikuvioille, en olisi varmaankaan tutkinut niitä tarkemmin, mutta kun jäljittelin niitä käsin, hoksasin kuinka simppeleitä, mutta kauniita kokonaisuuksia niistä saa.” (opiskelija 11)

Neljä opiskelijaa raportoi visuaalisten tuotosten tekemisessä syntyneistä kokemuksista samaistumisena luomisprosessiin, tehtävän teemaan tai kulttuuriin. Tekeminen toimi väylänä, jonka kautta opiskelija tarkasteli teosta tai kulttuuria ja eläytyi siihen, siirsi omat kokemuksensa osaksi käsitystään kulttuurista ja ammensi tästä läheisyyden kokemuksesta inspiraatiota tehtävän tekemiseen. Kokemus muistuttaa esteettisessä elämyksessä tapahtuvaa tunteen siirtoa.

”Visuaalisen tuotoksen tekeminen oli hienoa, sillä aloin pohtia sitä, miten tutkimassani kulttuurissa taidetta tehtiin ja ymmärsin miten vaikeaa se on ollut. Kulttuurin arvostus kasvoi huimasti. Itseni kohdalla tuotoksen tekeminen vei ajatukset tutkimaani kulttuuriin ja siihen aikaan, mikä toi syvällisempää lähestymistapaa kulttuurin tutkimiseen ja ymmärtämiseen.” (opiskelija 12)

”(…) Itse aluksi ajattelin, etten tykkää kubismista ja barokista. Mutta niiden tyylisiä teoksia tehdessä mielenkiinto niiden mahdollisuuksiin kasvoi.” (opiskelija 14)

Muutamat opiskelijat kuvasivat kuvallisten tehtävien lähtökohtana olleen taideteoksen, oman visuaalisen tuotoksen ja oman toiminnan vuorovaikutusta niin tiheäksi, että opiskelija ei itse näyttänyt olevan – ainakaan ainut – prosessissa toimiva subjekti. Kuvat ohjasivat ajattelua, suuntasivat toimintaa ja elivät omaa elämäänsä, jolloin opiskelijasta itsestään tuli visuaalisen tapahtumisen kokija tai visuaaliseen tapahtumiseen reagoija. Suhde kuvaan tuli tekemisen kautta kokemukselliseksi, jolloin sen tarkastelu ei tapahtunut käsitteiden muodostaman välimatkan päässä. Tekemisen kautta kehollistettu tajunta ikään kuin kuoriutui käsitemaailman logiikasta ja antautui leikkiin, jossa eloton tuli eläväksi.

”(…) Mielenkiintoista oli mennä taulun sisään ja antaa teoksen elää omaa elämäänsä, muuttua koko ajan toiseksi ja taas toiseksi ajatukseksi. Paljon mielikuviin vaikuttaa oma eletty elämä, sen hetkinen mieliala ja tieto alkuperäisteoksen lähtökohdista. Pohdin sitä, että kun itse maalaan taulun, sen tarina voi olla ihan toinen minulle kuin sitä katsoville muille ihmisille. Yksi teos voi kertoa monta tarinaa.” (opiskelija 15)

Kuvan tekemisen tehtävissä opiskelijat tarkastelivat teoksia avoimesti ja ennakkoluulottomasti, jolloin taideteokset toimivat position muuntumista ja uudistumista mahdollistavina tekijöinä. Näin toiminnallinen suhde taideteokseen ja taidehistoriaan näyttäytyi transformatiivisena dialogina, jonka seurauksena opiskelijat kykenivät näkemään myös itsensä toisin.

”Taidetta tutkimalla voi löytää itsestään uusia puolia, tai kehittää vanhoja. Maailmaakin katsoo uudella tavalla, kun on tutkinut erilaisia tyylisuuntia ja maalauksia.” (opiskelija 5)

”Ehkä taidehistorian avulla voi myös määrittää jollain lailla itsensä ja oman roolinsa. Taidehistoria on antanut minulle rohkeutta analysoida ja tulkita maalauksia / teoksia. (…)” (opiskelija 11) Opiskelijat kokivat kuvan tekemisen tehtävät erittäin positiivisesti. Kriittisten kommenttien vähäinen määrä saattaa herättää kysymyksen aineiston luotettavuudesta: eivätkö opiskelijat uskaltaneet tai muuten halunneet esittää kritiikkiä? Taidehistorian opiskelua ja kursseja luonnehdittiin rennoiksi, lisäksi kurssien ilmapiiriä pidettiin suvaitsevana ja vapautuneena. Eräs opiskelija kirjoitti, että opetuksessa ”kunnioitetaan erityyppisiä oppilaita” (opiskelija 9) ja toinen, että ”opettajalla ja oppilailla synkkaa mielestäni hyvin” (opiskelija 14). Tämänkaltaiset kommentit eivät puhu sen puolesta, että opiskelijoilla olisi ollut tarvetta tai paineita sensuroida kokemustensa esille tuomista. Ei kuitenkaan ole poissuljettua, että esimerkiksi opettajan oma innostus kuvallisten menetelmien käyttöön tai opiskelijoiden tieto opettajan tutkimusprosessista olisivat vaikuttaneet oppimiskokemusten raportointiin.

Pidin koko tutkimusprojektin ajan tutkimuspäiväkirjaa, jossa reflektoin opiskelijoiden motivaatiota, oppimista ja kehittymistä taidehistorian opiskelijoina sekä kuvallisten tehtävien toimivuutta taidehistorian opetusmenetelmänä. Tutkimuspäiväkirjan huomiot olivat yhteneväisiä opiskelija-aineiston analyysista nousseiden sisältöjen kanssa. Kuvalliset tehtävät motivoivat taidehistorian opiskeluun, mikä näkyi keskittyneenä paneutumisena tehtävien tekemiseen ja itseohjautuvana oppimisena. Kuvallisten tehtävien esittely ja niistä keskustelu lisäsivät opiskelun vuorovaikutteisuutta. Näyttikin siltä, että osalle opiskelijoista taidehistoriallisista teemoista keskustelu oli helpompaa, kun keskustelun saattoi ankkuroida omaan visuaaliseen tuotokseen. Opiskelijat kykenivät kuvallisissa tehtävissään hyödyntämään ja soveltamaan taidehistoriaa sekä muodostamaan siitä omia näkemyksiä. Kuvan tekemisen tehtävät lisäsivät selkeästi käsiteltävien teemojen reflektointia ja tarkensivat lähtökohtana olevien teosten lukemista. Taidehistoriaa soveltavia kuvallisia tehtäviä tehdessään opiskelijat mainitsivat oppineensa monia asioita. Näitä olivat mm. taidehistorian tietämyksen lisääntyminen, taiteen tulkinnan ja analysoinnin oppiminen, oman kuvallisen ilmaisun kehittyminen, luovuuden ja mielikuvituksen käyttö, itseohjautuvien opiskelutaitojen kehittyminen ja jopa itsetunnon vahvistuminen. Kuvan tekeminen näytti aktivoivan reflektiivistä suhtautumista tietoon. Kuvallisten tehtävien yhteydessä muodostunut tieto ei ollut toteavaa ja staattista, vaan tulkitsevaa ja dynaamista, mikä vastaa konstruktivistista tietokäsitystä.[44] Kuvan tekeminen oli toiminut moninaisten oppimisprosessien ”hautomona” sekä integroinut erilaisia taitoja, tietoja ja tietämistapoja, minkä Mari Krappala & Tarja Pääjoki näkevät kuvallisessa toiminnassa syntyvän tiedon ominaispiirteenä.[45]

Kuvan tekemisen tehtävissä visuaalisia elementtejä tarkasteltiin taideilmaisullisina ratkaisuina, teoksen visuaalista ja sisällöllistä kerrontaa rakentavina elementteinä, teoksen syntykontekstiin viittaavina merkkeinä sekä tulkinnan situaatiosta tarttumapintaa hakevina muotoina, väreinä ja viivoina. Kuva siis käsitettiin visuaaliseksi viestiksi. Aineistoanalyysi paljasti, että kuvan tekeminen konkretisoi käsitystä taidehistorian tutkimuksen duaalisesta kontekstista, jossa teosten tuotannon konteksti ja niiden kommentoinnin konteksti asettuvat vuorovaikutukseen.[46] Eri historiallisiin aikoihin sisältyvä erilaisuus ja niiden tutkiminen visuaalisesti ohjasivat opiskelijoita nykyisyyden ja oman ajattelunsa kriittiseen tarkasteluun. Tämänkaltaista menneisyyden ja nykyisyyden vastavuoroista tarkastelua toistensa ymmärtämistä edistävänä menetelmänä John Tosh kutsuu historialla ajattelemiseksi.[47]  Havainnoimisen ja tekemisen prosessissa kuva merkityksellistyi osaksi laajempia kulttuurisia käytäntöjä, ja samalla opiskelija itse paikantui näiden käytäntöjen kentässä, mikä nähdään kriittisen kuvanlukutaidon keskeisenä sisältönä.[48]

Opiskelijat kokivat, että kuvan tekeminen opetti kuvanlukemisen taitoja. Kokemus vastasi Rudolf Arnheimin näkemystä kuvan tekemisen elävöittävästä vaikutuksesta näköhavaintoon. Arnheim ajattelee, että kuvan tekeminen on yksi keino laajentaa näköhavaintoa pelkkää kieleen sidottua identifioimisen ja kategorioimisen funktiota monipuolisemmaksi prosessiksi.[49] Myös W.J.T. Mitchellin mukaan näkeminen ja koskettaminen linkittyvät toisiinsa: visuaalisen ymmärtämiseen liittyy olennaisesti kyky koordinoida visuaalinen vaikutelma kosketusaistimuksen kanssa.[50]

Opiskelijat luonnehtivat kuvallisen ilmaisun keinoin tapahtuneen taidehistoriallisten teemojen käsittelyn syventäneen ja henkilökohtaistaneen teemojen verbaalista käsittelyä. He kertoivat, että pystyivät visuaalisesti ilmaisemaan ja sisäistämään sellaisiakin sisältöjä, joiden ilmaiseminen ja sisäistäminen kielellisesti koettiin hankalaksi. Kokemus muistutti

Rudolf Arnheimin käsitystä, jonka mukaan kieli ei kykene kuvaamaan kuvaa tai visuaalista kokemusta kaikissa ulottuvuuksissaan. Tämä näytti viittaavan hiljaiseen tietoon, jonka kielellistä eksplikaatiota pidetään yleisesti vaikeana – jopa mahdottomana – mutta jonka kuvallista ilmaisemista pidetään mahdollisena.[51] Barbara Maria Stafford toteaa, että syvällinen ajattelu voi olla nonverbaalia.[52] Kuvan tekeminen nivoi tiedollista ja kokemuksellista ainesta ja synnytti tietoisuuden asteeltaan erilaisia kokemuksia, jolloin se toi oppimiseen esteettisen kokemuksen laadullisuuksia. Lisäksi kuvan tekeminen synnytti opiskelijoissa flow-kokemuksen kaltaisia ilon tuntemuksia: oppiminen oli hauskaa ja luovaa ja siihen paneuduttiin intensiivisesti.[54] Opiskelijat kuvasivat visuaalisia soveltavia tehtäviä taidehistorian ja taiteen tutkimisena ja pohtimisena, mikä osoittaa, että he eivät suhtautuneet kuvantekemiseen vain hauskana ja taidehistoriasta irrallisena välipalana, vaan mielsivät kuvan tekemisen tehtävät motivoivina ja olennaisina taidehistorian opiskelun osina. Tutkiminen näyttäytyi yhtäältä opiskelijan tietoisesti agentoimana prosessina ja toisaalta lähtökohtana olevan teoksen ja visuaalisen tuotoksen tekemisessä käytettyjen materiaalien, työvälineiden ja tekniikoiden sekä itse tekemisen prosessin suuntaamana toimintana. Tällöin teos ja prosessi määrittivät omilla laadullisuuksillaan visuaalisen tutkimisen suuntaa – välillä myös opiskelijan tietoisen, tajunnallis-kielellisen intention ohittaen. Kokemukset muistuttavat W.J.T. Mitchellin luonnehdintoja olion kaltaisesta kuvasta, joka itse merkityksellistää itseään katsojalle tai suuntaa merkityksen muodostamista.[55]

Aineistossa oli runsaasti erilaisia samaistumisen kokemuksia, joissa voi nähdä yhtäläisyyttä tunnestautumisena (saks. Einfühlung) käsitteellistetyn esteettisen kokemuksen kanssa. Friedrich Vischerin ja Theodor Lippsin ajattelusta juontuvaa tunnestautumisteoriaa edusti Suomessa mm. Yrjö Hirn, jonka mukaan tunnestautumisella tarkoitetaan teoksen ja katsojan vuorovaikutteisessa suhteessa heränneitä kokemuksia ja niiden tarkastelemista osana taideteosta. Hirnin mukaan tunnestautumisen prosessiin liittyy usein elottoman kohteen elollistaminen.[56] Tässä tutkimuksessa käytetty kuvan tekeminen aktivoi ”esteettistä kuvittelua”, jossa opiskelijat kokivat samaistuvansa taiteilijan ajatteluun ja toimintaan sekä taideteoksen aiheeseen ja kontekstiin. Soveltavat kuvalliset tehtävät aktivoivat monimediaista taidehistorian prosessointia. Aineistossa ei oltu sitä mieltä, että kuva olisi ollut yksinään riittävä taidehistorian oppimisen media. Siinä todettiin kuvan ja kielen erilainen rooli ja merkitys oppimisen kannalta siten, että kuvailmaisun omakohtaisemmaksi koetun laadullisuuden nähtiin edistävän ja syventävän oppimista. Samalla opiskelija sitoutui taidehistorian opiskeluun kokonaisvaltaisesti, jolloin käsitteellistä tarkastelua rikastutti aistimusten ja tunteiden nivoutuminen oppimisprosessiin, mitä pidetään yhtenä varteenotettava näkökulmana viimeaikaisessa taidehistoriassa.[57] Esimerkiksi Mary Erickson pitää mielikuvitusta ja kykyä kuvitella itsensä osana menneisyyttä ja toista kulttuuria keskeisenä taidehistoriallisen ymmärtämisen osana.[58]

Tämä tutkimus osoittaa, että kuvan tekeminen toi taidehistorian opiskeluun konkreettisen tekemällä oppimisen ulottuvuuden, mikä näytti vaikuttavan merkittävästi siihen, että taidehistoriaa ei mielletty vain tietona jostakin, vaan myös kykynä toimia taidehistorialla. Kuvalliset tehtävät aktivoivat ja tarkensivat paitsi tehtävien lähtökohtana olevien teosten, myös opiskelijoiden oman ajattelun ja kulttuurikontekstin tarkastelua. Menetelmä ohjasi tarkastelemaan ja vertailemaan visuaalisen kulttuurin ilmiöitä harjaannuttaen havainnoimisen taitoja. Näin kuvan tekemisen menetelmässä painottuivat taideteokset ja niiden tarkastelu, mikä toteutti viimeaikaisen taidehistorian pyrkimystä tuoda teoslähtöisiä lähestymistapoja erilaisten kontekstuaalisten tarkastelutapojen rinnalle.[59]

Lisäksi tutkimus osoittaa, että kuvan tekemisen tehtävissä taidehistoria merkityksellistyi sekä tajunnallisena että kehollisena käsittämisenä: kielellä, kuvilla, materiaaleilla ja työvälineillä toimimisena, ajattelemisena ja kokemisena. Näissä ominaisuuksissaan kuvan tekeminen voisi tarjota eri koulutusasteille varteenotettavan menetelmän rikastuttaa taidehistorian opetusta sekä kasvattaa taiteentuntijoita, jotka tuntisivat taidetta sanan kahdessa merkityksessä – tiedollisesti ja kokemuksellisesti.

 Kirjoittaessani viime vuosituhannella omaa taidehistorian ja naistutkimuksen väitöskirjaani minun ei kauaa tarvinnut harkita tutkimukseni kielivalintaa. Käsittelin väitöstyössäni politiikkakäsityksen muutoksia 1980-luvun kotimaisessa taidekentässä, tutkimusotteeni oli diskurssianalyyttinen ja tutkimusmateriaalini suomalaista taidekirjoittamista Taide-lehdistä suomeksi julkaistuihin näyttelyluetteloihin. Halusin kertoa tutkimustuloksistani nimen omaan suomalaiselle taidekentälle ja herättää siinä keskustelua siitä, miten moninaisesti taiteen poliittisuus voidaan mieltää. Kirjoitin monografian suomeksi, mutta kirjan loppuun laadin laajan englanninkielisen yhteenvedon.  Aioinpa kirjoittaa aiheesta englanniksi myös artikkelin tarjottavaksi johonkin kansainväliseen julkaisuun, mutta uudet aiheet veivät mennessään eikä sitä artikkelia koskaan syntynyt.  Syntyi monia muita, sekä suomeksi että englanniksi.

Suomen kielen valinnasta väitöstutkimuksen kieleksi ei 1990-luvulla tarvinnut vääntää kättä ohjaajien eikä tutkimusyhteisön kanssa. Oman väitöshankkeeni lähituntumassa ilmestyi suomeksi muitakin itselleni tärkeitä taidehistorian väitöskirjoja, kuten Harri Kalhan Muotopuolen merenneidon pauloissa (1997) ja Marja Sakarin Taidetta ajattelulle (2000). Myös nais- ja sukupuolentutkimuksen puolella suomi on ollut pitkään kurantti valinta tutkimuskieleksi, ja suomalaiset tiedekustantajat ovat tehneet merkittävää työtä kustantaessaan humanistis-yhteiskuntatieteellistä tutkimusta ja uskoessaan sen kulttuuriseen merkitykseen.

Tutkimuksen kustantamisessa ja kielikysymyksessä on kuitenkin tällä vuosituhannella tapahtunut isoja muutoksia. Tieteellisten Seurain Valtuuskunnassa on vuodesta 2011 lähtien ylläpidetty Julkaisufoorumi-luokitusta, joka tulee ensi vuodesta alkaen toimimaan opetus- ja kulttuuriministeriön rahoitusmallissa “laadun indikaattorina”. Tässä luokituksessa on kolme tasoa, joista suomeksi ja ruotsiksi tutkimusta julkaisevat kirjankustantajat ja tieteelliset lehdet voivat saavuttaa “johtavan tason 2″, mutta eivät “korkeinta tasoa 3″. Luokituksella on jo nyt näkyvää vaikutusta: moni tutkijakollega tuntee painetta julkaista ainoastaan englanniksi. Kirjankustantajat supistavat nimekevalikoimaansa ja preferoivat tutkimuskirjallisuutta “myyvemmäksi” arvioitua tietokirjallisuutta. Lehdille tarjottavien artikkelikäsikirjoitusten määrä vähenee ja pahimmassa tapauksessa myös laatu heikkenee. Ei tarvitse olla vainoharhainen ajatellakseen, että suomenkielistä tutkimusta ajetaan alas, yliopistojen suostumuksella ja valtiovallan “siunauksella” – lue: painostuksella.

Kuulun itse niihin tutkijoihin, joille kieli ja sen käyttö, kielen kanssa oleminen, sen vivahteista nauttiminen, kielellisten ratkaisujen hiominen, on aivan olennainen osa tutkimusprosessia. Kirjoitan mielelläni myös englanniksi, koska se on äidinkieleni suomen ohella ainoa toinen kieli, jolla pystyn ilmaisemaan itseäni verrattain nyansoidusti. Mutta on ilmiselvää, että äidinkielinen ajattelu ja vieraskielinen ajattelu ovat eri asioita ja tuottavat myös osin hyvin erilaista ilmaisua ja tutkimuksen raportoimista. On tärkeää, että pienen kielialueen (Suomen tapauksessa voi puhua monistakin pienistä kielistä, myös ruotsista ja saamesta) tutkijat osaavat kommunikoida tutkimuksestaan myös kansainvälisesti. On tärkeää, että “reuna-alueiden” ääniä ja näkökulmia saadaan mukaan hegemonisten kulttuurien pääosin muotoilemaan keskusteluun. Tämän pitäisi tarkoittaa englannin ohella myös muiden kielten – kuten vaikkapa ranskan, saksan tai espanjan – arvostamista julkaisukielinä.

Yhtä lailla tärkeää on kuitenkin omakielisen tieteellisen ajattelun, opettamisen ja julkaisemisen merkityksen ymmärtäminen.

Kuinka ylipäänsä voidaan puhua tutkimuksen yhteiskunnallisesta vaikuttavuudesta, jos tutkimusta ei julkaista yhteiskunnan omilla kielillä? Ja kyllä, olen sitä mieltä, että myös humanistinen tutkimus, taiteentutkimus mukaanluettuna, voi vaikuttaa yhteiskunnallisesti! Kuinka taiteen merkityksestä kulttuurissa voidaan keskustella ja kiistellä, jos ei tuoteta ajantasaista tutkimusta, joka puolestaan tuottaa käsitteitä keskusteluun?

Taidehistorian ja taiteentutkimuksen suomalaisella kentällä tilanne ei kuitenkaan ole kielikysymyksen suhteen niin synkkä kuin se voisi olla. Ilolla voi panna merkille, että Hanna Johansson ja Martta Heikkilä ovat äskettäin julkaisseet toimittamansa Viivan filosofia -teoksen, ja taidemaalari Silja Rantanen puolusti juuri Taideyliopiston Kuvataideakatemiassa tohtorintutkimustaan Ulos sulkeista. Harri Kalha on niin ikään kirjoittanut vastikään uuden kansanvalokuvausta käsittelevän kirjan Nimettömät. Turun yliopiston Utukirjat on tuottanut taiteentutkimuksellisia teoksia, perinteikäs Taidehistoriallisia tutkimuksia -julkaisusarja jatkaa olemassaoloaan myös suomen kielellä ja täällä TAHITIssa tieteellisiä artikkeleita saa niin ikään julki suomeksi ja ruotsiksi. Tämä, viimeinen kolumnini TAHITIssa on jatkaa keskustelua siitä mihin edellinen tekstini numerossa 2/2014 päättyi, ja lopetankin kolumnointini toiveeseen: jatketaan taiteesta ja sen muotoutumisen ehdoista kirjoittamista, tutkimista ja käsitteellistä työtä myös kotimaisilla kielillä, omankielisesti ajatellen.
Eikö olisikin kohtuullista vaatia, että taideteoreetikon tulisi hallita maalaustaiteen vaiheet? Näin uskaltaa tuoreessa essekokoelmassaan toivoa Jacqueline Lichtenstein.[1]

Siitäkin huolimatta että vaatimus ei mielestäni ole kohtuullinen, eikä se sen paremmin tarjoaisi itselleni oikeutta puhua, haluan hetkeksi antaa ääneni Lichtensteinin esittämien väitteiden käyttöön. Siinä määrin vakavaa tekstiä Sorbonnessa estetiikan professorina toimiva Lichtenstein lausuu sekä oppiaineensa tilasta että sen seurauksista. Lähtökohtana kritiikille ovat olleet hänen kuvataidekentällä ja museoissa kohtaamansa ongelmat, joiden kautta hän kovasanaisesti ja käytännönläheisesti ihmettelee miten esteettinen argumentointi saattaa jatkuvasti olla vaikuttamassa ranskalaisten museolaitosten sisällä toimivien ammattilaisten työnkuvien radikaalissa hierarkisoitumisessa. Tärkeämpää osaa näyttelee silti historiallinen selonteko esteetikkojen retoristen kuvioiden kehittymisestä aina 1700-luvun puolivälistä meidän päiviimme: Lichtenstein väittää oppiaineensa vetäytyneen akateemisiin suojiinsa ja “tyrannimaisesti”[2] rakentaneen suojavarustukset sekä taiteilijoiden taholta että taidehistorioitsijoiden piiristä nousevaa kritiikkiä vastaan. Ja hän on tosissaan – niin tosissaan että kertoo kirjansa esipuheessa hankkineensa itsellensä muutaman vuoden ajaksi ateljeen vain jotta olisi voinut perehtyä historiallisiin maalaustekniikoihin.[3]

On ihme, jos alkusanat eivät työnnä luotaan kokeneimpia taiteen ontologian harjoittajia. Les raisons de l’art: Essais sur les limites de l’esthétique, kuten Lichtensteinin uutukaisen nimi kuuluu, näyttäytyy henkilökohtaisilla sävyillä täytetyn aloituksensa jälkeen nimensä veroisena kokoelmana yritelmiä ymmärtää historiallista kehityskulkua, jossa esteetikon suojavarustukset ovat tulleet rakennetuiksi. Vaikkakin kokonaisuutena työ on melko hajanainen, antaa se silti hyvän yleiskatsauksen aiheensa suuntaviivoihin tarjoamiensa tapauskertomusten avustuksella. Systemaattista historiallista näkemystä siltä on kuitenkaan turhaa odottaa. Kuten arvata saattaa, teoksen esittämän kritiikin keskiössä pyörii saksalaisen idealismin traditio eri muotoineen, eikä niitä kohtaan suhtauduta kovinkaan suopeasti. Kaiken kaikkiaan kirja muodostuu viidestä pääluvusta, joista kolme ensimmäistä käsittelee taiteesta puhumisen käytäntöjen muotoutumista 1700-luvun aikana, neljäs antaa esimerkin saksalaisen idealismin epäonnekkaista seurauksista Goethen väriteorian kautta ja viides luo katseensa Martin Heideggerin, Meyer Schapiron ja Jacques Derridan polemiikkiin koskien Vincent van Goghin kuuluisaa kenkäparia. Lukujen myötä käy hyvin ilmi minkä aikakauden tutkijana Lichtenstein on kannuksensa hankkinut: 1600- ja 1700-lukuja käsittelevät osiot hämmästyttävät terävillä rinnastuksilla ja mietityttävillä huomioillaan, kun taas 1900-luvun tulkiksi asettuessaan kirjoittaja kokee selvästi olevansa hieman vieraammalla maaperällä ja pysyttelee melko turvallisilla poluilla.

Suojavarustusten kannalta kuitenkin juuri viimeinen luvuista on kaikkein valaisevin. Lichtenstein käy siinä pääpiirteiltään läpi miten Derrida ja Heidegger järjestelmällisin tavoin tuhoavat mahdollisuudet sekä paikantaa keskustelun alla olleille kengille historiallinen identiteetti että myös invalidisoida teosta/teoksia koskeva taidehistoriallinen aineisto. Käytyään läpi Heideggerin ja Schapiron välistä kirjeenvaihtoa, jonka aikana Heidegger ei osannut täsmentää Schapirolle maalausta johon HeideggerTaideteoksen alkuperässä viittaa[4], toteaa Lichtenstein kuvaavan turhautuneesti, että hänestä Heidegger ei edes kuvaile “van Goghin maalaamaa taulua, vaan taulua jonka van Gogh olisi voinut maalata jos hän olisi ollut Heidegger”[5]. Derridakaan tuskin saa yhtään puhtaampia papereita puolustettuaan saksalaisfilosofia sillä verukkeella, etteivät Heideggerin kirjassa esitetyt väitteet tarvitse viittausta mihinkään erityiseen teokseen, sillä Heidegger on “ennemminkin kiinnostunut esittämään totuuden totuudesta.”[6] Ilman Lichtensteinin pilkallista äänensävyäkin on selvää, että totuuden käsite on tässä varsin eksklusiivinen. Siltä on katkaistu kaikki yhteydet historioitsijoiden työhön.

Kirjan perustava kysymys koskee siis sitä, miten tähän keskusteluun ylipäätään ollaan saatettu päätyä? Miten estetiikka ja taideteoria ovat päässeet kehittymään siihen pisteeseen, jossa ne eivät enää tarvitse viitekohdikseen todellisia maalauksia ja niihin johtaneita historiallisia prosesseja? Ehkä kiinnostavin kirjan kokonaisväitteistä on Lichtensteinin ajatus siitä, että estetiikan ylimielinen asenne muita taiteesta puhumisen lajeja kohtaan on seurausta historiallisesta kehityskulusta, joka nivoutuu yhteen 1700-luvulla alkunsa saaneeseen taideyleisön sosioekonomisen rakenteen laajenemiseen. Väite tuntuu toki yhtä aikaa sekä itsestäänselvältä että nurinkuriselta: yleisöpohjan laajentuminen ja erilaisten museo- ja salonki-instituutioiden synty osuu toki historiallisesti yksiin estetiikan synnyn kanssa, mutta toisaalta Heideggerin totuuskäsityksellä tai Kantin “asialla itsessään” tuskin on helppoa nähdä yhteyksiä taidepuheen vulgarisoitumisen kanssa. Pikemminkin päinvastoin. Kirjan kantamalla näkökulmalla on tässä silti etunsa, sillä Lichtenstein kiinnittää huomion taidepuheen pirstaloitumiseen, joka vie keskustelun amateurien ja taiteilijoiden ulottumattomiin paitsi estetiikan myös taidekritiikin synnyn myötä. Lichtenstein kuvailee, miten Ranskassa akatemiaistunnoissa ylläpidetty vuoropuhelu taiteilijoiden kanssa marginalisoituu taidekritiikin laajuuteen ja merkityksellisyyteen nähden, kun taas Saksassa perinteinen diskurssi hajoaa mm. Winckelmannin ja Baumgartenin aloitteiden myötä taidehistoriaksi ja estetiikaksi. Olennaiseksi viitepisteeksi tälle kehitykselle Lichtenstein tosin tarjoilee jo Akatemian sisältä Roger de Pilesin tekstejä, kun hän huomauttaa de Pilesin kuuluisaksi tehneiden taiteilijoiden ominaisuuksien pisteytykseen – Rubens 10, Caravaggio 4… – perustuneiden arvotusmetodien kääntäneen taideteorian suunnan poispäin taiteilijasta ja kohti katsojan kokemusmaailmaa samalla kun tätä käännöstä tuki myös empirismin nousu.[7] De Pilesiin Lichtenstein vaikuttaakin kehittäneen erityisen lämpimän suhteen, joka saa lukijankin tuntemaan lähes jokaisen hänestä tehdyn huomion merkityksellisyyden.

Arvattavasti Lichtensteinin ajatuskuluilla on silti myös ongelmansa: toisaalla modernit arvot, toisaalla Ranskan Akatemia. Mitä siis tehdä estetiikan ylivallalle, ja mitä sen rinnalla kehittyneelle taidehistorialle? Entä kriitikot? Pitäisikö kaikki kolme ihmislajia toimittaa kuninkaan käskyllä syvimpään hiljaisuuteen? On kuitenkin tähdennettävä, että Lichtensteinin ärtyneisyys ei kohdistu estetiikan tai filosofisen taideteorian kantamiin tapoihin katsoa maailmaa, vaan ennen kaikkea siihen mitä hän Blaise Pascalia lainaten kutsuu “filosofisen puheen tyranniaksi”[8]: filosofisille tieteille ominaiseen tapaan perustella itsensä metatieteenä tai hierarkkisesti muita ylempänä. Eikä Lichtenstein niinkään kiellä edes eri taiteesta puhumisen tapojen mahdollisuuksia kilpailla taiteen itsensä kanssa eräänlaisessa ut pictura poesis -hengessä, vaan hän jopa päästää Denis Diderot’n osasta syyllisyyttään juuri kuvien tahdonalaisen vääristelemisen vuoksi, jonka näkee johtaneen kilpailulliseen mutta rinnakkaiseen asemaan taideteoksen ja tekstin välillä.[9] Tämä siitäkin huolimatta, että lukija voisi helposti ajatella tämän tasa-arvoisen rinnakkaisuuden olevan jossakin määrin kyseenalaista. Samalla verukkeella Lichtenstein myös ylistää imaginäärisen museon aikakauden innoittamien, tekstiä ja kuvia yhteensopimattomin tavoin rinnastavien taidehistoriaa käsittelevien teosten ansioita uudenlaisen vuorovaikutussuhteen luomisessa taideteosten ja niistä tuotettavan puheen välille, mutta sen sijaan antaa pyyhkeitä saksalaisen idealismin perillisille taidehistorioitsijoille. Näin käy erityisesti Erwin Panofskylle, jonka teoksessa Meaning in the Visual Arts tehtyjen linjanvetojen Lichtenstein näkee ratkaisevin seurauksin jättäneen ranskalaisen tradition marginaaliseen asemaan, jollei jopa unohduksiin.[10]

Tämä kaikki luo arvattavasti myös toisen hieman kiusallisen asetelman: Saksa vastaan Ranska. Asia käy jopa niin selväksi, että sen läsnäolo paikka paikoin häiritsee Lichtensteinin teoksen lukukokemusta.[11] Vastakkainasettelun puolustukseksi silti todettakoon, että ainakin se antaa mahdollisuuksia katsoa taideteorian historiaa hieman saksalaisen idealismin hallitseman kertomuksen ulkopuolelta, ja tämä jos jokin paistaa läpi Lichtensteinin esseistä. Siinä kun 1900-luvun ranskalainen filosofinen estetiikka ja taideteoria muistetaan tiiviistä vuoropuhelustaan saksalaisen romantiikan alulle paneman tradition kanssa, näyttää naapurimaiden välinen kulttuurivaihto todella paljon pienemmältä kun kyse on edellisistä vuosisadoista. On oikeastaan varsin hämmentävää lukea Lichtensteinin kirjan sivuilta, että termi “esthétique” mainitaan Akatemian sanakirjassa vain ohimennen vuonna 1835 ja yhdeksää vuotta myöhemmässä laitoksessa sanan merkitys selitetään “kaunista tutkivana tieteenä” ja “kaunotaiteiden filosofiana” asiaankuuluvalla lisäyksellä: “vaikka sitä onkin tutkittu jo puolen vuosisadan ajan kovalla innostuksella Saksassa, ollaan sanaa tuskin Ranskassa vielä opittu tuntemaan.”[12] Tämä voi muistuttaa ainakin poluista, jotka ovat jääneet kulkematta.

Oli miten vain, myös mainituksi tullut ranskalainen salonkikritisismin traditio säilyy ainakin yhdessä mielessä syyntakeellisena Ranskan Akatemian käytäntöjä jopa jossakin määrin ihailevalle Lichtensteinille. Ongelmana on, kuten arvata saattaa, siteiden katkeaminen taiteen tuottamisen prosessiin. Elähdyttävää aikalaismateriaalia löytyy asian tiimoilta erityisesti kirjan kolmannesta esseestä “L’ignorant ou le spectateur désintéressé”, jossa Lichtenstein kertoo laajasti Charles-Antoine Coypelin ja Comte de Caylus’n vastareaktiosta ranskalaisen taidekritiikin alkuna pidetylle Étienne La Font de Saint-Yennen teokselle Réflexions sur quelques causes de l’état présent de la peinture en France (1747). Saint-Yenne oli siinä kirjoittanut “valistuneen ja intressittömän katsojan” puolesta, joka “kykenisi tuomitsemaan luonnollisella maulla ja vailla orjamaista säännöille tarjottua huomiota”.[13] Coypelin ja Caylus’n reaktioissa oli puolestaan pyritty erottelemaan enemmän tai vähemmän “valheellisia ja todellisia taiteenrakastajia”, joista jälkimmäisiä pyrittiin Caylus’n vastalauseissa ajattelemaan “vankkoina taiteen ja taiteilijoiden ystävinä niin yleisessä kuin yksityisessäkin mielessä”[14] – mitä se sitten saattoi tarkoittaakaan. Coypelin vaatimukset olivat ehkä konkreettisempia, sillä hän reagoi Saint-Yennen haasteeseen vaatimalla, että kritiikki tulisi esittää ennen teoksen näytteilleasettelua ja suoraan teoksen tekijälle, eikä esiripun laskemisen jälkeen ja kriitikon omia näkökulmia turuilla ja toreilla levitellen.[15] Toisin sanoen kriitikoksi olisi kelvannut vain sisäpiiriläinen, jonka taiteenrakkauteen taiteilija olisi voinut tukeutua. Empirismin ja valistuksen hengessä muotoilluilla kansanvalistusprojekteilla olisi toki saattanut olla jotakin vastaansanottavaa ainakin Coypelille, mutta siihen liittyen Lichtenstein ei suuria erotteluja ryhdy kirjassaan tekemään.

Tästä kaikesta huolimatta Lichtensteinin kiinnostavaa ja varsin valaisevaa esseetä edellä esitellystä aikakaudesta vaivaa kuitenkin jo mainittu vihamielisyys saksalaista idealismia kohtaan, joka saa toisinaan pakonomaisia piirteitä. Yksi epäonnistuneimpia vastalauseita traditiota kohtaan – useimmat niistä tuntuvat liioitellussa radikaalisuudessaankin koettelevan osuvasti filosofisen estetiikan kipupisteitä – löytyy esseestä “Le plaisir et le règle”, jossa Lichtenstein pyrkii esittelemään säännön (le règle) käsitettä akatemiatraditiossa ja väittää käsitteen omaksutun ainoastaan negatiivisissa, luovuuden vastaisissa merkityksissään aina Kantista romantiikkaan ja siitä eteenpäin. Uskottavasti Lichtenstein kyllä perustelee säännön käsitteen kompleksisemman luonteen, jonka kautta se saatettiin usein akatemiaistunnoissa perustaa luovuutta edistävänä positiivisena arvona – eräänlaisena dialektisen kehityksen pontimena. Oli asia miten tahansa, Lichtenstein menee kuitenkin kritiikissään niin pitkälle että syyttää Kantin ymmärtäneen säännön käsitteen totaalisesti väärin poleemisia sävyjä saaneissa argumenteissaan siitä, ettei makua voinut määritellä a priori järkeiltyjen sääntöjen mukaan.[16]

Lichtenstein havainnollistaa asiaansa väittämällä, että Kantin ajatuksissa vallitsee moderni sekaannus normin ja säännön välillä, joka on seurausta idealistisen estetiikan yksipuolisesta, taiteen tekemisestä eriytyneistä käsitteellistyksistä.[17] Hyvänä tarkoituksena on tietenkin tuoda esiin, varmasti todenmukaisestikin, että paremmin ajateltu käsitys säännöstä saattaa olla jopa eduksi paikoilleen jämähtäneen normiston purkamiseksi; ja että Kant oli luomassa näillä väitteillään “väärää vihollista”[18], sillä akatemiaistunnoissa ja 1700-luvun taideteoreettisissa teksteissä esille tuotu sääntökäsitys ei edellyttänytkään ehdottomia ja ennalta annettuja sääntöjä niiden tultua määritellyiksi taiteellisten prosessien myötä.[19] Lichtensteinin käsitystä kohtaan olisi varmasti helppoa esittää muillakin tavoin värittynyttä kritiikkiä, mutta sen pahin ongelma on sen muotoilussa joka noudattelee liiankin tuttua ja läpikotaisen romanttisesti menneisyyteen suhtautuvaa kaavaa: jos rajattu määrä historiallisia tekstejä ei tunnusta jotakin ongelmaa, silloin tätä ongelmaa ei ole ollutkaan. Tämän logiikan mukaisesti Lichtensteinkin voi syyttää Akatemiaa kohtaan aseteltua kritiikkiä jälkisyntyisyydestä. Vastalauseeksi voitaneen kuitenkin helposti todeta, että säännöillä on tapana normittua joko suuremmassa tai pienemmässä määrin, eikä Ranskan Akatemia ole ollut tästä poikkeus. Alun alkaenkin vihaisin painotuksin sävytetty retoriikka saa lisää pontta kirjan edetessä. Siten kirjan neljäs luku, nimettynä suurisuuntaisesti “Pour une critique de la théorie pure”, alkaa ensin arvosteluna “täydellisen steriilejä aporioita”[20] kohtaan, joita “puhtaasti teoreettinen” katsantokanta näyttää Lichtensteinista erikoistuneelta tuottamaan. Luku kuitenkin kääntyy pian analyysiksi Goethen yrityksistä approprioida de Pilesin luoma väriteoreettinen erottelu coloris/couleur omassa kehyksessään (saks. Kolorit/Farbe): pinnallisesti ymmärrettynä couleur tarkoitti väriä ja coloris sen käyttöä.[21] Jos luvun alkuosassa esitetyn kritiikin kärki onkin osunut estetiikan kokijalähtöiseen malliin, jonka kautta kritiikki on esitetty kuin “taiteen määritelmä voisi rajoittua tuomaan näkyville vain puhtaasti käsitteellisen kehittelyn”[22], tarttuu jälkimmäinen siis tässä kehyksessä Goethen tekemään yritykseen “palauttaa väri luontoon, josta se on lähtöisin”[23]. Tämä romanttinen projekti saa jo sinälläänkin kritiikkiä Lichtensteinilta, sillä sen avulla Goethe näyttää “kieltäneen maalaustaidetta koskevan avunetsimisen niin taiteilijoiden kuin taiteen teoreetikoidenkin suunnalta”[24]. Goethen omin sanoin:

    Kaikki väreihin liittyvä vaikuttaa olevan sattuman armoilla: sattuman, jota määrittää tietty maku, jota puolestaan määrittää tietty tapa, jota puolestaan määrittää ennakkoluulo, jota määrittää taiteentuntijan tai taideharrastajan persoonallisuus. Elävien joukosta ei tähän löydy apua; ei sen paremmin kuolleiden, ei opaskirjojen, ei taideteosten joukosta.[25]

Jos uskallan tulkita Lichtensteinia hieman pidemmälle kuin mitä hän tuo esiin, hän näyttää Goethen hieman traagisena hahmona, joka epäonnistuu tarkoitusperissään totaalisesti, koska on aikansa lapsi. Ongelmana ei nimittäin niinkään ole se, että taiteilijoilta ei kannattaisi kysyä apua väriä koskeviin pulmiin, vaan ennemminkin se ettei niin pidä tehdä taiteen teoreetikkojenkaan kohdalle sattuessa: kieltäymys, jota Goethe vaikuttaa itse harrastavan varsin antaumuksellisesti unohtaen – Lichtensteinin merkinnän mukaan – väriteoriassaan värien taiteellisen applikaation (Kolorit) teoreetikot.[26] Jos Goethen onnistuukin asettaa värjärien ammattikunnan ymmärrys värien subjektiivisesta kokemisesta newtonilaista teoreettista apparaattia vastaan, tarkoittaa se myös näiden kahden näkökulman erottamista toisistaan paljolti jälkimmäistä kohtaan asetetun kritiikin nimissä.[27] Ja vaikka Goethe toki kehittää itsekin tieteellisen teorian, asettaen sen vieläpä julkilausutusti taiteilijoiden palvelukseen, muokkaa se de Pilesin esittämän couleur/coloris -kahtiajaon nyt vastakkainasettelun muotoon; siinä kun de Piles yritti muotoilla ohjeistuksen taiteellisten käytäntöjen mukaan, on värin (Farbe) maailma nyt teorian maailma, jonka luonnollisen soveltamisen armoille taiteilija on heitettynä.[28] Siten Goethen teoria tarjoaa kaksinaisen todellisuuden, jossa teoria näyttää eronneen taiteen käytännöistä. Tosiasiassa tämä eriytyminen on kuitenkin vain silmänlumetta ja asettuu paikalleen hierarkiana: käytäntö saattaa alkaa siitä hetkestä, jolloin kirja suljetaan, mutta Lichtensteinin aiemmin esitellyn sääntökeskustelun mukaisesti “siinä kun [Akatemian aikaisten] taiteenteoreetikoiden säännöt eivät koskaan olleet välttämättä lakeja, alkavat Goethen lait luoda välttämättä sääntöjä”.[29] Lichtenstein avaa näkökulmaansa lainaamalla Väriteorian kohtaa 871, jossa Goethe selittää teorian hyödyllisyyttä kertomalla sen auttavan taiteilijaa “järjestämään teorian ja käytännön luonnontuntemuksen palvelukseen, jotta se voidaan sisällyttää taiteeseen vaivattomasti”.[30] Näin taiteesta on tullut teorian vahvistamisen väline. Lichtensteinin teos on siis kriittinen ja tulikivenkatkuinen keskustelunavaus, jolla on oma valistunut tarinansa kerrottavana filosofisen estetiikan voittokulusta ja sen seurauksista. Kiinnostavalla tavallaan se liittyy laajaan tieteiden segregaatiota vastaan hyökänneeseen rintamaan, joka on jälleen viime vuosina nostanut päätään Ranskassa, ja jonka hyökkäyksen kohteena ovat olleet erityisesti filosofiset ja humanistiset tieteet. Ja olettaen, että kirjan tarkoituksena on todella ollut kantaa oma kortensa kekoon tässä keskustelussa myös taidehistorian ja estetiikan osalta, täyttää se tehtävänsä varsin huomionarvoisesti ainakin siinä mielessä, että professionalisoituneeen estetiikan ylimielisyyttä halventava perusargumentti tuskin voi jäädä keneltäkään epäselväksi. Tämän poleemisen otteensa vuoksi se kuitenkin törmää ongelmiin, jotka tulevat näkyvämmin esille kuin esimerkiksi keskustelun kärkijoukkoihin leimautuneiden Jean-Marie Schaefferin tai Quentin Meillassoux’n töissä, joissa moderni filosofia on viime aikoina pyritty laittamaan tilille eriytymisestään.[31]

Vaikka yllämainitun kolmikon vertaaminen toisiinsa tuskin tekee kenellekään oikeutta, niin se myös paljastaa osia Lichtensteinin yrityksen heikkoudesta. Siinä kun Schaeffer ja Meillassoux ovat omilla tavoillaan ymmärtäneet, ettei paluuta esimoderniin aikaan ole – tai vaikka olisikin niin se ei välttämättä olisi heidän mielestään kovin toivottavaa – Lichtenstein päätyy toisinaan absurdeilta tuntuviin ajatuskulkuihin, joissa hän avoimesti haikailee takaisin Ranskan Akatemian kultakauteen, jolloin taideteoria oli vielä tiukoissa yhteyksissään taiteen tekemiseen ja jolloin estetiikka ei vielä voinut raskauttaa taiteen osalta tehtyjä kysymyksenasetteluita. Tai asian toisin asetellen: siinä kun Meillassoux pyrkii palauttamaan uskon siihen, että spekulatiivinen teoria voi täyttää mahdollisuutensa ja vastata todellisuutta ilman että sen täytyy pukeutua metafyysisen tai ontologisen dogmatismin kaapuun[32], ja siinä kun Schaeffer hieman pessimistisemmin tyytyy ehdottamaan filosofisten ja humanististen tieteiden vuoropuhelua luonnontieteiden ja empirististen näkökulmien kanssa siitä huolimatta että tiedonlajien perustat ovatkin hänestä viime kädessä sovittamattomia tai epäsymmetrisiä[33], kykenee Lichtenstein avaamaan eriytymisen vastaisen keskustelunsa vain joko ehdottamalla nostalgista paluuta historian hylkäämiin käytäntöihin tai antamalla vain yhä pienemmälle joukolle luvan puhua taideteorian nimissä – joukon, jolta hän edellyttää ymmärrystä käsityötaidon saloista.

Hieman harmillista on, että Lichtenstein ei täten terävästä kritiikistään huolimatta kykene kulkemaan historiallista esitystään kauemmaksi. Siksi käy myös lopulta niin, että pyrkiessään sen avulla palauttamaan taideteorian itse maalaustapahtuman läheisyyteen, hän löytää ainoastaan kauas menneisyyteen johtavan tien. Ja silloin unohtuu juuri se kysymys, mistä hän tavallaan oli lähtenyt liikkeelle: jos tärpätinhaju on jo haihtunut, voiko se enää pistää esteetikon nenään? Suomen Turku juhli Euroopan kulttuuripääkaupunki -vuottaan 2011. Kulttuurivuoden ohjelmaan sisältyi lukuisia julkisen taiteen projekteja, joihin Turun yliopisto toi oman tutkimuksellisen panoksensa. Turun yliopiston taidehistorian ja mediatutkimuksen oppiaineet järjestivät tammikuussa 2012 symposiumin, jonka pitkähkö otsikko korosti julkisen taiteen muutosta ja moniulotteisuutta: Machineries of Public Art – From Durable to Transient, from Site-Bound to Mobile. Symposium on the Rites and Sights of Public Art. Afterthought and Prospects Prompted by the ’Turku European Capital of Culture 2011’. Osa symposiumin osallistujista työsti puheenvuoroistaan laajemman tekstin, jotka Johanna Ruohonen ja Asta Kihlman ovat toimittaneet kirjaksi. Antologian seitsemän kirjoittajaa avaavat kiinnostavasti ja monipuolisesti julkisen taiteen viimeaikaisia näkymiä, kehityskulkuja ja tarkastelutapoja sekä kotimaisten että ulkomaisten taideteosten ja -projektien kautta.

Julkisen taiteen muodot ja määritelmät ovat olleet aktiivisessa liikkeessä vähintäänkin 1960-luvulta lähtien. Kuluneiden vuosikymmenten aikana julkisen taiteen tekemisen ja tarkastelun fokus on siirtynyt teosten muodosta ja sijoituspaikoista niiden paikkasuhteisiin ja edelleen teosten yleisöihin ja teoksen aikaansaamaan tai sisältämään vuorovaikutukseen ja dialogiin. Julkisesta taiteesta on tullut yhä monimuotoisempaa, muuttuvaa, liikkuvaa, katoavaa, epävirallista, käsitteellistä ja huomaamatontakin. Erilaiset julkiseen tilaan paikantuvat taiteen lajit ja tutkimuskirjallisuudessa risteävät niitä kuvaavat käsitteet – kuten maataite, ympäristötaide, kaupunkitaide, tilataide, yhteisötaide, ekologinen taide, tietaide, paikkasidonnainen taide, prosessitaide ja niin edelleen – tuntuvat muuttuneen nykytaiteen kentällä yhä vaikeammin rajattaviksi ja määriteltäviksi. Mitä Machineries of Public Art -teoksessa julkinen taide tarkoittaa? Teoksen esipuheessa Altti Kuusamo, Johanna Ruohonen ja Jukka Sihvonen nostavat sitaatein esiin, miten valikoidut taiteilijat ja tutkijat ovat määritelleet julkisen taiteen käsitettä kuluneiden kahdenkymmenen vuoden aikana. Harmillisesti esipuheesta on unohtunut pois lähdeluettelo. Kirjoittajat itse määrittelevät julkisen taiteen seuraavasti (s. 10–11):

Pikemminkin kuin organismi tai edes objekti, julkinen taide on rihmasto ja sommitelma, tai miksei eräänlainen kone. Niinpä aistimme julkisen taiteen yhdistämisen ja leikkaamisen koneena, jolla näyttää olevan oma elämänsä markkinatalouden, hallinnollisten rakenteiden ja kaupunkisuunnittelun alueiden sisällä.[1]

Elääkö julkinen taide ”omaa elämäänsä” taloudellisten, hallinnollisten ja urbaanien kontekstien sisällä vai onko se pikemminkin niiden mahdollistama, kehystämä ja rajoittama? Julkisen taiteen merkitysten ymmärrys ja lähestymistavat kiinnittyvät teoksen esipuheessa deleuzelaiseen ajatteluun. Tähän viittaa myös kirjan otsikkoon nostettu koneiston käsite. Gilles Deleuzen ja/tai Félix Guattarin käsitteistöä ja ajattelua hyödynnetään eri tavoin yli puolessa kirjan luvuista – ja usein sillä oletuksella että käsitteistö ja ajattelu on lukijoille entuudestaan tuttu. Koska näin ei välttämättä ole, kirjan esipuhe voisi avata lukijoille tarkemmin kirjan deleuzelaisia lähtökohtia ja esimerkiksi ajatusta julkisesta taiteesta koneena tai koneistona. Myös muita teosta läpäiseviä keskeisiä käsitteitä (kuten paikka ja tila) olisi voinut koota yhteen ja pohtia esipuheessa. Lukijaa palvelisivat myös pohdinnat siitä, miten kirjoittajat jäsentävät ympäristötaiteen, paikkasidonnaisen taiteen ja yhteisötaiteen käsitteiden suhteet osana yhä moniulotteisempaa julkisen taiteen kenttää.

Julkisesta taiteesta ja sen muutoksista on kirjoitettu runsaasti kuluneiden kahdenkymmen vuoden aikana. Etenkin 1990-luku näyttäytyy aktiivisena julkisen taiteen tarkastelun uudistumisen vuosikymmenenä. Julkisen taiteen muutos vauhditti sen uudenlaista käsitteellistämistä ja teoreettista uudelleenarviointia. Yhdysvaltalainen kirjoittelu aiheesta on laajasti tunnettu. Taidekriitikko Susanne Lazy lanseerasi 1990-luvun puolivälissä käsitteen new genre public art, jolla hän pyrki ottamaan haltuun julkisen taiteen muuttuvan luonteen: julkiset taideteokset olivat muuttuneet yhä käsitteellisemmiksi, projektimaisemmiksi, yhteisöllisimmiksi ja dialogisimmiksi.[2] Samalla myös julkisen taiteen paikkasuhteesta alettiin keskustella uudella tavalla: teoksilta alettiin odottaa voimakkaampaa sosiaalista kiinnittymistä paikkaan ja yhteisöllisen osallistumisen aikaansaamista. Kuraattori ja taidehistorioitsija Miwon Kwon kohdisti 1990- ja 2000-luvun taitteessa mielenkiintonsa taiteen paikkasidonnaisuuden ideaan. Hän hahmotti julkisen taiteen paikkasuhteessa paradigmaattisia muutoksia. Kwonin teksteissä korostui paikkojen luonne sosiaalisina prosesseina: paikkoihin sisältyy erilaisia kulttuurisia ja sosiaalisia merkityksiä ja arkipäivän käytäntöjä ja ne hahmottuvat tietämisen, mielipiteen vaihdon ja kulttuurisen debatin kentäksi.[3] Kiinnostus julkisen taiteen yhteisöllisyyteen ja paikkoihin sosiaalisia prosesseina on johdattanut monet tutkijat tarkastelemaan erityisesti taiteen vastaanottotilanteita. Maa- ja ympäristötaidetta tarkastelleet tutkijat Hanna Johansson ja Ossi Naukkarinen toivat esiin 2000-luvun alkupuolella ja puolivälissä ilmestyneissä teoksissaan, miten tutkimuksen mielenkiinnon kohteiksi ovat yhä vahvemmin nousseet taideteosten katsomistilanteiden muutokset, erilaisten havaitsemispositioiden korostamiset, teoksen, sen ympäristön ja katsojan välinen vuorovaikutussuhde ja vastaanotto kommunikaationa ja dialogina.[4]

Mitä julkisessa taiteessa ja julkisen taiteen tutkimuksessa on tapahtunut kuluneen kymmenen vuoden aikana? Mitä uutta Machineries of Public Art tarjoaa julkisesta taiteesta käytyyn keskusteluun? Teoksen vahvuudet ovat sen laajassa julkisen taiteen käsitteisiin ja teorioihin liittyvässä keskustelussa. Kirjan luvuissa nostetaan esiin lukuisia julkisen taiteen käsitteellisiä ulottuvuuksia (kuten ajallisuus, väliaikaisuus, tekstuaalisuus, funktionaalisuus ja performatiivisuus) ja yhteiskunnallisia konteksteja (kuten kaupunkisuunnittelu, turismi, politiikka ja globalisaatio). Toisaalta mukana on joukko tuttuja julkisen taiteen tarkastelun teemoja ja tulokulmia vuosikymmenen tai vuosikymmenten takaa, kuten edellä mainitut yhteisöllisyys, osallistuminen, taiteen paikkasidonnaisuus ja new genre public art. Kirjoittajien teksteissään käyttämät esimerkkiteokset vaihtelevat lajityypeiltään ’perinteisistä’ veistoksista valo-, ympäristö- ja käsitetaiteellisiin teoksiin ja yhteisötaiteellisiin projekteihin. Kiinnostavasti keskusteluun on nostettu yksittäisten teosten lisäksi laajempia tapahtumia, kuten Euroopan kulttuuripääkaupunki -vuosi ja Venetsian biennaali, teosten tuottamiskonteksteina. Näiden tapahtumien hahmottaminen julkisen taiteen esittelyn ja uudistumisen mahdollistajana tuo osaltaan kiinnostavan lisän myös ns. ’mega-tapahtumien’ tutkimukseen (mega-event research). Julkisen taiteen muutosta ja etenkin sen hetkellistä ja liikkuvaa luonnetta tarkastelevana tutkimuksena yllätyin teoksen niukasta mielenkiinnosta virtuaalisia ja vuorovaikutteista teknologiaa hyödyntäviä teoksia kohtaan. Viimeaikaiset kirjoitukset reagoivista (responsive) kaupunkiympäristöistä ja interaktiivisesta arkkitehtuurista laajentavat kiinnostavasti käsityksiä julkisen taiteen, tilan ja osallistuvien ihmisten yhteenkietoutumisen uusista tavoista. Samoin kaupunkiympäristöjen elämyksellisyyttä pohtivissa tutkimuksissa taide, ja yleisemminkin julkisen tilan estetiikka, ovat keskeisiä tarkastelukohteita.[5]

Machineries of Public Art -teoksessa on päädytty toimitukselliseen ratkaisuun, jossa on nähdäkseni liudennettu kirjan luonnetta artikkeliantologiana ja sen sijaan korostettu kirjoittajien tekstejä kirjan lukuina. Ehkä tästä syystä kaikissa kirjan luvuissa ei noudateta tieteellisten artikkelien perusrakennetta. Eräiden lukujen kohdalla tällaista rakenteellista selkeyttä jää lukijana kuitenkin kaipaamaan.

Machineries of Public Art sisältää kahdeksan erillistä lukua. Altti Kuusamo on kirjoittanut niistä kaksi, joista ensimmäisessä hän nostaa esiin kiinnostavia teoreettisia pohdintoja julkisen taiteen makro- ja mikrostrategioista. Aloittavana lukuna se toimii samalla koko kirjan tematiikan eli julkisen taiteen nykytilan teoreettisena ja käsitteellistä esittelynä. Luvun fokuksessa on monumentin käsite ja monumentaalisuuteen liitetyt arvot ja niiden kritiikki ja purkaminen vasta-monumentin ja vasta-monumentaalisuuden ideoiden avulla. Kuusamo tarkastelee ideoita kahden julkisen veistoksen, Anthony Gormleyn The Angel of the North (1998, Gateshead, Englanti) ja Reijo Hukkasen Laulupuut (2012, Helsinki), kautta. Luvun alussa Kuusamo kirjoittaa: ”Tällä hetkellä näyttää siltä, että julkista taidetta koskevien uusien ideoiden tuottamisessa on meneillään pysähtyneisyyden hetki.”[6] Mielestäni Machineries of Public Art jo itsessään osoittaa muuta.

Kirjan toisessa luvussa Nicolas Whybrow tarkastelee julkisen taiteen uusia käsitteellisiä ulottuvuuksia Venetsian biennaalin kehystämässä kontekstissa. Luvun keskiössä on puolalaisen taiteilija Alexsandra Mirin teos VENEZIA, joka käsittää 100 erilaisia vesimaisemia esittävää postikorttia, joihin on painettu turistinen tervehdysviesti ja/tai teksti ”Venezia”. Kortteja painettiin yhteensä miljoona kappaletta ja niitä jaettiin ilmaiseksi vuoden 2009 biennaalin vierailijoille. Teoksen kautta Whybrow pohtii mm. paikan, paikattomuuden, turismin, globalisaation, nationalismin, osallistumisen, interaktion ja politiikan teemoja. Pohdinnat ovat oivaltavia, joskaan kirjoittaja ei hyödynnä pohdiskeluissaan viimeaikaista biennaalitutkimusta, joissa on käyty kriittistä keskustelua muun muassa edellä mainituista teemoista.[7]

Hanna Johanssonin luku tarjoaa kiinnostavan katsauksen paikkasidonnaiseen taiteeseen ja sen teoretisointiin 1990-luvulla. Johanssonin tavoitteena on tarkastella paikka-sidonnaista taidetta ja viimeaikaista kaupunkisuunnittelua, mutta kaupunkisuunnittelun viimeaikaisten ideoiden, käsitteiden ja teorioiden käsittely jää luvussa kuitenkin niukaksi. Luvun tavoitteena on lisäksi tarkastella taidemuseoiden tehtävää ja roolia julkisen taiteen kentällä. Johansson kuvaa tutkijapositiotaan luvussa seuraavasti (s. 50):

Lähestyn kysymyksiä spekulatiivisessa mielessä, mikä sallii minun olla käsittelemättä esimerkiksi taloudellisia kysymyksiä ja poliittisia vaikutuksia kaupunkisuunnitteluun. Jätän myös sivuun näiden kahden alueen arkkitehtoniset ja kaupunkisuunnittelulliset prosessit. Sen sijaan tarkastelen esimerkkejä, sekä taideteoksia että asuinalueita, kaupungin käyttäjän ja aikalaistaidehistorioitsijan näkökulmista.[8]

Hieman laveampi positiointi olisi voinut tuottaa tarkasteluun uusia kiinnostavia näkymiä julkisen taiteen ja kaupunkisuunnittelun vuorovaikutuksesta ja konteksteista. Nyt keskustelu liikkuu tutuissa mm. Suzanne Lacyn ja Miwon Kwonin avaamissa tulokulmissa. Esimerkeiksi keskusteluun on valittu Helsingin Töölönlahti ja Hernesaari ja niissä toteutetut paikkasidonnaiset teokset (latvialaisen taiteilija Kristaps Gelzisin Eco Yard 2000, 1995, ja ruotsalaisen taiteilija Henrik Håkanssonin A Thousand Leaves (Armeria Maritima), 2000).

Ingrid Ruudin luvun fokuksessa on Tallinnan vuoden 2011 kulttuuripääkaupunkivuoteen liittynyt LIFT11-projekti ja sen kaksi yhteisötaiteellista teosta (Soodevahe ja Kalarand). Ruudi pohtii kiinnostavasti yhteisötaiteen konteksteja entisissä sosialistimaissa, jossa kansalaisaktivismilla ei ole samanlaisia perinteitä ja muotoja kuin länsimaissa. Ruudi toimi LIFT11-projektin kuraattorina, mikä tuottaa kirjoittajalle oivallisen mahdollisuuden avata projektin tavoitteita, suunnittelua ja etenemistä. Kirjan viides luku sisältää taiteilija Jan-Erik Anderssonin haastattelun. Taiteilija osallistui monin tavoin Turun kulttuuripääkaupunkivuoden tapahtumiin. Johanna Ruohosen tekemä haastattelu keskittyy SaunaLab-projektiin, johon Anderssonin suunnitteli keltaisen valkosipulin muotoisen saunan. Saunan äänimaailman toteutti äänitaiteilija Shawn Decker. Taiteilijan haastattelu sopii mainiosti mukaan kirjan kokonaisuuteen.

Jukka Sihvosen kirjoittama luku lisää kirjan näkökulma-arsenaaliin ajan ja ajallisuuden teemat. Sihvosen mielenkiinnon kohteena on julkinen tila, jossa julkinen taideteos toimii tulokulmana ajallisuuden esittämiseen ja hahmottamiseen. Tähän tulokulmaan liittyen Sihvonen nostaa esiin ”julkisen ajan” käsitteen. Lisäksi pohdinnat materiaalisuudesta ja julkisen ja yksityisen rajankäynnistä kuuluvat luvun keskeisiin teemoihin. Sihvonen käsittelee teemojaan sekä lukuisten elokuvateosten että Turussa olevan kahden julkisen teoksen, Maaria Wirkkalan Tiedon Häivän (2003) ja Mario Merzin The Fibonacci Squence 1-55:n (1994) kautta. Esimerkit ovat hyvin erilaisia ja tuntuvat jakavan luvun kahdeksi erilliseksi osioksi, joiden välillä ei ole juurikaan vuoropuhelua.

Toisessa kirjaan kirjoittamassaan luvussa Kuusamo hahmottelee julkisen taiteen olemusta semiotiikan näkökulmasta. Tarkastelun lähtökohtana on Michael Thompsonin roska-teoria (rubbish theory) sen anti julkisen taiteen ymmärrykselle. Pysyvän, väliaikaisen, ikuisen ja roskan muodostaman semioottisen merkitysneliön avulla Kuusamo pureutuu muun muassa entisten sosialistimaiden monumenttikäytäntöihin ja sosialismin kaatumisen monumenteille tuottamaan merkitysten muutokseen. Kirjan päättää Jan Kenneth Weckmanin luku, jossa tarkastellaan semioottisista lähtökohdista Turun kulttuuripääkaupunkivuoteen sisältynyttä Flux Aura -ympäristötaideprojektia funktionaalisena tekstinä. Luku poikkeaa muista kirjan luvuista esseistisellä tyylillä. Weckman toteaa (s. 162):

Ympäristötaide jakaa modernismin traditiot tuomalla käyttöön yllättäviä elementtejä, jotka koettelevat kommunikaation ehtoja. Äärimmäinen ajatus visuaalisesta muodosta itsessään nonfiguratiivisen maalauksen tai veistoksen ’viestinä’ antaa tietä kommunikatiiviselle käsitykselle esimerkkeinään julkiset kalusteet ja ympäristölliset teokset, jotka muodostavat laajan tekstuaalisen miljöön, kaupungin täynnä muistoja ja tekoja, joita emme aina ymmärrä.[9]

Merkkien ja viestien tulkitsemisen haaste on tunnistaa viestijät. Kuten Weckman kirjoittaa (s. 162): ”Meidän tulee vain tehdä yhä selvemmäksi, kuka lausuja on käsillä olevassa tapauksessa, taiteilija, tai/ja tuottaja, yhteisö, kuraattori vai kenties kaupunki itse.”[10] Ehkäpä pohdinnat juuri kaupunkisuudesta, kaupungeissa toisiinsa kiinnittyvistä ja toisiaan leikkaavista merkitystasoista, avaavat urbaanin julkisen taiteen olemusta.

Ranskan ja Espanjan alueella 1800-luvun lopulta lähtien tehdyt suuret luolamaalauslöydöt toivat mukanaan myös monia teoreettisia ja filosofisia haasteita. Millainen oli maalaukset synnyttäneiden luolamiesten kulttuuri? Millaisia uskomusjärjestelmiä maalaukset peilasivat? Ja jos nämä kymmenien tuhansien vuosien ajanjaksolla tehdyt maalaukset ilmensivät visuaalisen kulttuurimme alkulähdettä, millaisen kertomuksen taiteen alkuperästä ne saattoivat tarjota?

Viimeinen edellä esitetyistä kysymyksistä nousi varsin nopeasti esille monilla teoreetikoilla. Ja ainakin jo 1900-luvun toisella neljänneksellä – viimeistään vuonna 1940 tapahtuneen Lascaux’n luolan löytämisen jälkeen – oli vakiintunut tapa, jolla maalauksista puhuttiin varsin kritiikittömästi taiteena. Tässä tulkintatraditiossa keskeiseksi nousi usein kysymys maalausten sosiaalisesta funktiosta ja yhteisön maalauksille antamasta uskonnollisesta arvosta, jota käsitellessä töistä saattoi helposti puhua taiteena asiaa sen suuremmin perustelematta.[1] Kuvaava esimerkki löytyy vaikkapa F. Windelsin Lascaux’n maalauksia 1950-luvulla esitelleestä kirjasta, jonka nimessä luola ristittiin “esihistorian Sikstiiniläiskappeliksi”[2].

Tarkastelen tässä artikkelissa luolamaalausten tulkintaa kolmen ranskalaisen teoreetikon teksteissä: Salomon Reinachin (1858–1932), Abbé Henri Breuilin (1877–1961) ja Georges Bataillen (1897–1962). Pyrin heidän kauttaan tuomaan esiin sekä perusteluja, joilla maalaukset valtuutettiin taiteena, että maalausten taiteeksi hyväksymisen suhdetta niille samanaikaisesti tarjottuun uskonnolliseen merkitykseen. Kaksi ensimmäistä teoreetikoista on valittu sen keskeisen aseman vuoksi, jonka he maalausten tulkintatraditiossa tässä suhteessa omaavat, ja Bataille taas siksi, koska hänen tekstinsä avaavat harvinaisen selvästi sitä kriisiä johon uskonnollista funktiota korostanut tulkintatraditio alkoi 1900-luvun toisella neljänneksellä ajautua kohdatessaan aikakautensa taideteoreettisia kysymyksiä. Tämän kolmikon kautta toivon siis samalla antavani myös suuntaviittoja niiden ehtojen historiaan, joiden kautta moderni teoria tuli hyväksymään maalausten paikan taiteen historiassa.
Käännekohta luolamaalausten tulkinnassa, jonka myötä niitä aletaan ajatella todisteina sekä taiteen että uskonnon alkuperästä, ottaa paikkansa 1900-luvun taitteen Ranskassa, vaikkakin brittiläisistä vaikutteista ponnistaen. Kuten Eduardo Palacio-Pérez on aiheesta kirjoittamissaan artikkeleissa pannut merkille, tähän vaikuttivat jopa suuremmassa määrin muutokset taideteorian alueella kuin esihistoriaa tutkivien tieteiden parissa.[3]

Läpi 1800-luvun lopun esihistoriallisten esineiden tulkintaa oli määrännyt taideteorioista peräisin oleva juopa kaunotaiteiden ja käyttöesineiden välillä, ja sen mukaisesti esihistoriallisia esineitä katsottiin jälkimmäisiin liitetyissä teoreettisissa kehyksissä. Tilannetta selitti osaltaan se, että Altamiran luola löydettiin vasta vuonna 1879 ja että sen aitoudesta käytiin kiistaa läpi vuosisadan viimeisten vuosikymmenten.[4] Mutta kuten Palacio-Pérez huomauttaa, esihistoriallinen kulttuuri alettiin pian ottaa tosissaan myös toisenlaisista, taideteorian kentältä tulevista vaatimuksista johtuen: mm. John Ruskinin ja William Morrisin taidefilosofiat pakottivat myös esihistoriallisten esineiden tuntijat luomaan uudenlaisia katseita tutkimuskohteittensa suuntaan.[5] Käänne näkyi aluksi nimenomaan Isossa-Britanniassa kukoistaneessa evolutionistisessa antropologiassa, jonka piirissä etsittiin esineiden sosiaalisia funktioita ja analysoitiin näiden funktioiden kehitystä. Suuntauksen tunnetuimpiin nimiin kuuluivat Edward Burnett Tylor (joka esitteli animismin käsitteen vuonna 1871), John Ferguson McLennan (joka esitteli totemismin vuonna 1869) ja James Frazer (jonka pääteos The Golden Bough toi tunnetuksi ajatuksen ns. sympateettisesta magiikasta vuonna 1890).

Esihistoriallista visuaalista kulttuuria koskevan ranskalaisen keskustelun suunnan käänsi  vuosisadan vaihteessa Salomon Reinach, joka oli 1800-luvun loppupuolella tullut tunnetuksi etenkin antiikin kohteiden arkeologisten löytöjen tuntijana. 1900-luvulle saavuttaessa Reinachin entisestäänkin laajat kiinnostusalueet laajenivat myös luolamaalausten suuntaan ja hänen aikaansaamansa ratkaiseva muutos johtui paljolti siitä, että hän toi ensimmäisenä juuri edellä esitellyt brittiläisen antropologian alalla esitellyt ajatukset osaksi maassaan käytyä keskustelua. Tässä mielessä Reinachin asema onkin mitä merkittävin, sillä ranskalaiset tutkijat ottivat pian ohjakset käsiinsä luolamaalauksia koskevan tiedon kartalla. Reinachin ansioksi koitui ennen kaikkea kumota maassaan käytyä keskustelua johtaneen Louis Laurent Gabriel de Mortillet’n (1821–1898) käsitykset luolaihmisistä ”täysin vailla uskonnollisia tuntemuksia”[6]. Reinach kirjoitti poiketen nimenomaan de Mortillet’n käsityksistä – ja sitä myöten myös lähes kaikesta häntä edeltäneestä ranskalaisesta kirjallisuudesta – että esihistoriallisella ihmisellä näytti olleen ”korkealle kehittyneitä uskonnollisia käsityksiä”[7]. Samalla hän myös istutti animismin, totemismin ja magiikan ideat syvälle ranskalaiseen tietoisuuteen, joka seuraavina vuosikymmeninä tuli antamaan niille arvaamattoman suuren painoarvon.[8]

Tulkinnassaan esihistoriallisista maalauksista Reinach tukeutui nimenomaan Frazerilta ja suomalaiselta Yrjö Hirniltä omaksuttuihin “sympateettisen magiikan” (tai “homeopaattisen magiikan”, kuten Hirnkin sitä kutsui) periaatteisiin. Teorian mukaan maalausten ideana on ollut saattaa kokonaiset eläinlajit niitä kuvaavien maalausten avulla magiikan valtapiiriin. Siten, ainakin Hirnin tulkinnan mukaan, maalausten myötä on tuotu yhteisön keskuuteen myös hiven yleislaatuista uskonnollisuutta jolla ajattelu asetetaan myös yleisempien ja abstraktimpien kategorioiden palvelukseen. Toisin sanoen kyse ei ole tiettyjen, yksien eläinten hallitsemisesta, vaan päinvastoin kokonaisen eläinlajin saattamisesta kultin uhriksi. “Nämä maalaukset olivat kuin olivatkin kulttiobjekteja”, selittää Reinach, “mutta niiden ei ollut tarkoitus suunnata eräänlaista okkultistista voimaansa tiettyjä kuvattuja eläimiä, vaan kokonaisia eläinlajeja kohtaan, vaikka tämän voiman oletettiinkin siirtyvän eläinlajia edustavien yksilöiden kuvaamisen kautta”.[9] Eläinyksilön representaation välityksellä oli täten tarkoitus kutsua esiin eläinlaumoja, jotka takaisivat yhteisön hyvinvoinnin.

Magiikan teoria herättää kaikesta huolimatta hieman ristiriitaisia tuntoja myös Reinachissa itsessään. On varsin kiinnostavaa, että juuri tässä yhteydessä yleisluontoiset ekonomiset kysymykset yllättäen päätyvät osaksi keskustelua maalauksista taiteena. Ja näin Reinachia alkaa vaivata kysymys siitä, mikä merkitys maalauksilla on ollut luolamiesten ajankäytön kannalta. Ensin hän antaakin ymmärtää, että maalaukset toimivat osoituksena luolamiehen joutilaisuudesta, joka oli sidottu varhaisen korkeakulttuurin kehitykseen. “On jopa väitetty”, hän selventää, “että luolamiehet, kiitos puolikesytettyjen porojensa, omasivat sekä turvatun toimeentulon että tietyn määrän vapaa-aikaa, jota ilman heidän olisikin ollut mahdotonta antaa tilaa elämässään tuolle elämän luksukselle – taiteelle”.[10] Ja kaikki näyttää vielä ruusuiselta, kun Reinach avaa käsitystään magiikasta: ekonomisesta hyvinvoinnista kertovat myös luolien seiniä täyttävät laumat. Mutta jo tämä nostaa esiin ongelman: eikö vain pelissä sittenkin ollut maallinen halu puhtaan luksuksen sijaan?

“Jos nyt todetaan, että kahdensadan eläinpiirustuksen, -kaiverruksen ja -maalauksen  joukossa ei ole yhtä ainutta yksilöä edustamassa lihansyöjiä, ei tätä poissaoloa voida pitää sattumana.[11] Tämän seurauksena on meidän tehtävä merkityksellinen johtopäätös: kun luolamies piirsi, kaiversi tai maalasi, oli hänellä mielessään jotakin, joka ylitti vain yksinkertaisen halun tuhlata aikaansa tai näyttää vaikuttavalta tovereidensa silmissä taituruutensa kautta.”[12]

Tämän toteamuksen myötä Reinach saapuu ongelman eteen, jonka vuoksi hän joutuu tekemään kompromisseja ihailemiensa esihistoriallisten teosten keskellä ja päätyy sen kautta viittaamaan Hirniin. Hirnin vielä varsin maltillisen toteamuksen, jonka mukaan “tämä taide harvoin on vapaata ja intressitöntä”[13], Reinach niputtaakin nyt kutsumalla paleoliittista kulttia “maagisista seremonioista rakentuneeksi uskonnoksi, joka tähtäsi vain yhteen ainoaan päämäärään – palvojien päivittäisen leivän ansaitsemiseen”,[14] jonka valossa tulee varsin selväksi miksi Bataille vuosikymmeniä myöhemmin kutsuu Reinachin teoriaa humoristisesti “köyhäksi riistaruokateoriaksi”[15]. On merkille pantavaa, että tässä yhteydessä Reinach antaa maalauksiin yhdistetyn, tiettyyn päämäärään sidotun tavoitteellisuuden nakertaa pohjaa uskolta luolamaalauksiin taiteena, vaan ei niinkään täysiverisenä uskontona. Reinach ilmaisee näkemyksensä jopa yllättävän suorin sanankääntein ottaen huomioon maagisen ja uskonnollisen varsin monimielisen suhteen. Näin käy hänen vähintäänkin oudosti perustellussa argumentissaan, jossa ajatus maalausten uskonnollisesta alkuperästä todistetaan niiden päämäärähakuisuuden avulla:

“Heti kun olin saanut Capitanin ja Breuilin selvitysten myötä tietooni, että piirrokset olivat tuotetut sellaisissa olosuhteissa, näytti minusta ilmiselvältä että tosiasiat puhuivat “ajanvieteteoriaa” vastaan ja että niiden pohjalta voitiin epäilyksettä perustaa maalausten uskonnollinen ja mystillinen luonne.”[16]

Ristiriitaisimmat sävynsä Reinachin L’art et la magiessa (1903) asialle esitellyt perustelut saavuttavat silti vasta niissä kohdin hänen esseetään, joissa ajatus luolamaalauksista taiteena nostaa uudelleen päätään. Arvattavasti Reinachin ongelmaksi nousee kysymys siitä, miten uskonto ja taide voitaisiin näiden näkökulmien sisällä yhdistää toisiinsa. Miten siis sovittaa uuskantilainen ajatus intressittömästä, mutta rikkaasta ja tuhlailevasta taiteen ilmentämästä elämäntavasta ja Reinachin itsepintainen väite siitä, ettei maalausten uskonnollisuus sallinut töiden asemaa “viihteenä”, “ajan tuhlauksena” tai, kuten myöhemmin tulee ilmi, edes välittömän “mielihyvän lähteenä”? Reinach on kuitenkin päättänyt pitää “uskonnon ja taiteen alkuperän” yhdessä ja hän löytääkin lopulta ongelmaansa ratkaisun esihistoriallisen taiteen primitivisoimisesta. Reinachin ensin julistettua miten ”uskonnon syntyvaiheiden tutkimus on tietyillä tavoilla sekoittunut yhteen taiteen alkuperän kanssa,”[17] hän päätyy tarkemmin harkittuun muotoiluun:

    [Maalausten] kutsuminen taiteeksi modernissa mielessä on selvä anakronismi: esihistoriallinen taiteilija ei halunnut miellyttää, vaan herättää eloon. Mystinen herättäminen piirustuksen tai reliefin avulla – jonka vastapari sanallisen ilmaisun saralla on manaaminen – oli siemen, josta aikakauden taide kehittyi. Siten taide ei siis ollut taidetta, siis luksusta tai ajanvietettä, kuten sivilisoituneiden ihmisten taide on.[18]

Reinachin käsitteellistyksissä astuu täten peliin kaksi päällekkäisyyttä, joiden merkitys seuraavien vuosikymmenien aikana luoduille teorioille oli suunnaton (erityisesti siksi koska ranskalainen teoria hallitsi luolamaalauksia koskevaa keskustelua koko 1900-luvun ajan), vaikka ne ottivatkin monenlaisia uusia muotoja. Ensimmäinen näistä päällekkäisyyksistä syntyy hyötyyn tähtäävän maagisen toiminnan ja länsimaisen uskontokäsityksen ainakin osittaisesta samaistamisesta, toinen uskonnolle ja taiteelle annetusta yhteisestä alkuperästä. Reinachin ristiriitaisissa lauseissa luolamaalausten roolista taiteen universaalihistoriassa – ”koska taide ja uskonto ovat syntyneet yhdessä, ovat ne myös säilyneet läheisinä useiden vuosisatojen ajan”[19] – tulee näin muotoilluksi ongelma, jonka hänen seuraajansa osasivat jo arvattavistakin syistä ohittaa. Siksi myös hänen merkintänsä siitä miten “taide ei siis ollut taidetta, kuten sivilisoituneiden ihmisten taide on”[20] tuntuu modernissa kehyksessä antavan vain vahvistuksen sille, mikä oli jo tullutkin sanotuksi: että tämä taide oli nimenomaan taidetta ja omasi ainutlaatuisen paikkansa sen historiassa.

Näin väite ei siis ymmärrettävästi estä Reinachiakaan luomasta esihistorialliselle taiteelle ja “sivilisoituneiden ihmisten taiteelle” yhteistä historiaa. Seuraillen Hegelin “Estetiikassaan” kehittelemää mallia, jonka mukaan taiteen historia on kulkenut matkan “symbolisesta” vaiheesta “klassiseen” ja siitä edelleen “romantiikkaan”, Reinachkin päätyy lopulta selventämään näkemystään tästä historiasta: “Olen jo painottanut veistettyjen, kaiverrettujen ja maalattujen taide-esineiden maagista luontoa. Ne näyttävät meille ihmiskunnan ensimmäiset askeleet tiellä joka johtaa eläinten palvontaan (kuten Egyptissä), sitten ihmismuotoisiin jumalkuviin (kuten Kreikassa) ja lopulta jumaluuteen, joka aletaan käsittää henkenä.” Siinä kun Reinachin oli vielä välttämättä esiteltävä ainakin nimellisessä mielessä luolamaalauksille sekä niiden taiteellisuuden että niiden uskonnollisuuden perusteet, saattoi vuosisadan alkupuoliskon suurin auktoriteetti esihistorian tutkimuksen saralla, Abbé Henri Breuil, jo ottaa ne annettuina. Breuil tuli pääasiassa tunnetuksi kyvyistään tulkita esihistoriallista aineistoa mm. rakentamiensa ajoitus- ja luokitusjärjestelmien kautta, mutta hän myös puolusti johdonmukaisesti näkemyksiään esihistoriallisten maalausten sosiaalisista funktioista aina vuoden 1906 teoksestaan La Caverne d’Altamira à Santillane près Santander (kirj. yhd. Émile Cartailhacin kanssa) aina myöhäiseen suurteokseensa Quatre cents siècles d’art pariétal (1952) asti.[22] Breuilin lyhyitä teoreettisia tekstejä ja muista yhteyksistä löytyviä lukemattomia äänenpainoja leimaakin suuressa määrin kyseenalaistamattomaksi jäänyt oletus luolamaalausten merkityksestä taiteena. Taiteen ja uskonnon alkuperä esitellään hänen teksteissään magdaleenisen kauden (17 000–12 000 eaa.) ihmiselämää määränneenä totaalisena yhteisöllisenä faktana.

Tässä mielessä onkin ehkä hieman yllättävää, että tulkinta sympateettisesta magiikasta – joko julkilausutusti tai implisiittisesti – hallitsee myös lähes kaikkia Breuilin magdaleenisen kauden eläinkuvista luomia esittelyitä. Ja kuten Reinachinkin tapauksessa, näyttää Breuilinkin suhde teoriaan alkajaisiksi varsin suoraviivaiselta. Esimerkiksi Quatre cents siècles d’art pariétalin alkusivuilta löytyvät merkinnät paljastavat kuitenkin jopa varsin radikaalin näkökulman, joiden kautta avautuu myös näkymä hänen tekstiensä ideologiseen perustaan.[23]

Breuilin teoreettinen ajattelu pohjautuu hänen näkemykseensä siitä, että franko-kantabrialaiselta alueelta löydettyjen luolamaalausten – joiden keulakuva Lascaux on – edustama “historiallinen momentti”[24] tarkoittaa useassa mielessä ratkaisevaa muutosta ihmiskunnan historiassa. Tätä murrosta ajatellessaan Breuil hahmottaa näitä muutoksia vähintään kolmella ylärakenteellisella tasolla, jotka heijastuvat hänen ajatteluunsa luolamaalauksista taiteena, uskontona ja maagisen prosessin osina; Breuilin mukaan murros näyttää toimineen niin eettisessä, institutionaalisessa kuin ekonomisessakin mielessä.

Breuil käyttää ovelasti maagista teoriaa hyödykseen ennennäkemättömällä tavalla, sillä hän ratkaisee Reinachin esittämän ongelman taiteen ja hyötyyn tähtäävän maagisen operaation suhteesta modernin taidekäsityksen hyväksi, mutta tekee sen hyväksymällä maagisen operaation osana tätä kehityskulkua. Luolamaalausten Breuilille edustama eettinen arvo toteutuu nimenomaan korvaavien representationaalisten eleiden kautta[25] tapahtuvissa siirtymissä – transferensseissa – joissa itsekkäät ja hyötyyn tähtäävät tarpeet ylitetään. Halutessaan näyttää luolamaalaukset todisteena modernin länsimaisen taiteen veroisesta kulttuurista, Breuil jopa asettuu selvästi suojelijaansa Reinachia vastaan.[26] Papinkoulutuksen saaneen Breuilin mukaan luolamaalausten myötä ihminen tulee näin välittömien mielihyvään vetoavien visuaalisten eleiden kautta kykeneväksi vapautumaan ”alhaisista impulsseistaan”[27] (eikä kuten Reinachilla niiden maagisen käytettävyyden kautta). Siten maalaukset turvaavat myös rajoitetussa määrin yhteisön sisäisen rauhan, mutta omaavat ymmärrettävän kaksinaisia seurauksia.[28] Tärkeintä on joka tapauksessa, että Breuilin mukaan tämä siirtymä näyttäytyy ensimmäistä kertaa todellisena yhteisöllisenä voimana, jonka seurauksia ei enää saa tekemättömiksi. Todennetuksi tulee täten yksilön mielihaluihin vetoava yhteisöllinen voima – taiteen ja uskonnon yhteinen alkuperä – joka Breuilin mukaan perustaa ensimmäisen “instituution”[29]. Sitä hän kutsuu ”Kauneuden kultiksi”.[30]

Ajatus “Kauneuden kultista” hylkää myös Reinachin ja Hirnin vielä todisteleman päämäärähakuisuuden, kun Breuilin ajatuksissa edetään päinvastoin kaiken hyödyllisyyden tuolle puolen. Quatre cents siècles d’art pariétalin sivuilla tämä on selvempää kuin missään muualla. Breuil julistaakin siinä esihistoriallisen taiteen hyökänneen “alhaisia impulsseja” vastaan tehden samalla näistä impulsseista synonyymisia ”arkipäiväisen utilitarianismin”[31] kanssa. Breuil menee väitteissään aina niin pitkälle, ettei ainoastaan hylkää Hirnin näkemystä, jonka mukaan “taide harvoin oli vapaata ja intressitöntä [—] ja se nähtiin usein jopa välttämättömänä elämälle”[32], vaan vetoaa luolamaalausten täysin hyödyttömään ja intressittömään perustaan, joka kääntyy pois jopa elämälle välttämättömästä edellytyksestä saada ravintoa.[33] Breuil siis säilyttää hypoteesin magiikasta – ainakin siinä mielessä, jossa tarkoituksena on manata esiin eläimiä – mutta hylkää sen päämäärähakuisuuden. Eräässä julkaisemattomaksi jääneessä käsikirjoituksessaan Breuil väittää jopa luolaihmisten tehneen “taidetta taiteen vuoksi”:

“Jos taidetta taiteen vuoksi ei olisi syntynyt, niin myöskään maagista tai uskonnollista taidetta ei silloin olisi koskaan tullut olemaan; jos maagiset tai uskonnolliset ideat eivät olisi nostaneet taiteen vuoksi tehtyä taidetta eroon kaikkein painavimpien jokapäiväisten ahdistuksenaiheiden (kuten ruoanhankinnan tms.) keskeltä, olisi taiteella ollut vain hutera yhteys tavallisiin jokapäiväisiin toimintoihin ja silloin sillä olisi ollut vaarana jäädä alkeelliselle tasolle.”[34]

Tämän kaltaiset huomiot merkitsevät myös ehdotonta erontekoa suhteessa Reinachiin. Ne tarkoittavat, että työ ja jokapäiväinen hyötyajattelu (”arkipäivän utilitarianismi”) eivät sinällään ole merkki inhimillisestä sivilisaatiosta, vaan että sivilisaatio puhkeaa kukkaansa vain ”Kauneuden kultin” väliintulolla. Siitä lähtien tämä kultti edustaa “kaikkein välttämättömintä”[35]. Kultin tuoma keskeytys tavallisten asioiden järjestykseen elää täten tuhlaavaisesta kieltäymyksestä. Ja näiden samojen taipumusten kautta Breuil tulee myös suorasanaisesti määritelleeksi oman ihmisyytensä:

    Asia on juuri täten kuten olen sanonut, ja se valkenee totuudessa, jonka eräs oppilaistani tuli minulle lävistävän filosofisen hetken aikana toteamaan: ihminen on ainoa elollinen olento, jolla liittyy syviä mielitekoja (aineellisesti) kaikkein hyödyttömintä vaikkakin välttämättömintä kohtaan. Ajattelu johtaa hänet unien välityksellä ahtaan nykyhetken muodostamien rajojen tuolle puolen aina siihen mysteeriseen maailmankaikkeuteen asti, missä merkitykset ovat hänelle kadonneet ja missä hän ei voi ravita itseään. Lähinnä radikaalina filosofina ja eroottisesta kirjallisuudestaan tunnettu Georges Bataille kirjoitti ensimmäisen esihistoriaa käsitelleen artikkelinsa (“L’art primitif”)[37] jo vuonna 1930 ollessaan “pääsihteerinä” etnologiaa ja kaunotaiteita yhdistelleessä Documents-julkaisussa. Kuitenkin vasta 1950-luvulla hän todella palasi aiheen pariin, jolloin tuloksena oli Lascaux’n maalauksia esittelevä monografia Lascaux ou la naissance de l’art (1955) sekä lukuisia aihetta käsitteleviä luentoja ja artikkeleita. Lisäksi Bataille luennoi uskonnon alkuvaiheista 1947–1948.[38]

Taiteen alkuperän kysymys oli toki myös sodanjälkeisen ilmapiirin kuumia taidefilosofisia kysymyksiä, pohdittiin niitä sitten hegeliläisessä tai heideggerilaisessa mielessä. Ja tähän keskusteluun täytyy Bataillenkin osaltaan nähdä liittyneen.[39] Kuten on usein huomattu, Bataillen aikomuksena on paljolti ollutkin mainituissa teksteissään haastaa hegeliläistä universaalihistoriaa sen omilla keinoin. Pilke silmäkulmassaan hän onkin todennut löytäneensä Lascaux’sta “ensimmäisen determinaation josta lähtien koko ihmisen tulevaisuus oli pelissä”[40]. Toisessa samalta vuodelta peräisin olevassa artikkelissaan hän sanoo pyrkivänsä käsittelemään esihistoriaa “korrektisti hegeliläisessä mielessä”[41].

Kiinnostukseni Bataillen teksteihin johtuu tässä yhteydessä hänen harvinaisesta asemastaan ja hänen Lascaux-tekstiensä retorisista pyrkimyksistä. Bataille oli esihistorioitsijoista ja arkeologeista poiketen harvinaisen tiiviissä suhteessa aikansa taidekenttään ja eritoten sodanjälkeisenä aikana hänet tunnettiin surrealistisen liikkeen lähimaastossa toimineena filosofina. Lascaux’sta kirjoittaminen merkitsi täten myös enemmän tai vähemmän taidepoliittista lausuntoa. Ja suhteessa Breuilin ja Reinachin edelläesiteltyihin ajatuksiin Bataillen näkökulma olikin jo Lascaux-tekstien aikaan selvillä: Bataille näki sekä uskonnolliset rituaalit että taiteen yhteisöllisinä tapoina, joilla yhteisöt tuhlasivat voimavarojaan vailla selkeää päämäärätietoisuutta. Täten ei olekaan ihme, että hän viittasi esihistoriaa käsittelevissä teksteissään ihailevasti Breuiliin samaan aikaan kun vastusti pariisilaisella älymystötantereilla Jean-Paul Sartren vaatimuksia kirjallisuuden sitouttamisesta.

Mieltymys päämäärähakuisuuden esittämiin filosofisiin kysymyksiin saattaa osaltaan antaa vastauksia myös siihen, että Bataillekin avaa käsityksiään luolamaalauksista samojen jo edellisissä luvuissa esiteltyjen kysymysten pohjalta. Näin siitäkin huolimatta, että hänen saattaisi kuvitella suhtautuvan varauksellisesti sekä maalausten yksioikoiseen käsittelemiseen taiteena että niiden tulkintaan maagisen hypoteesin avulla. Siten käykin, että hän tulee tekstiensä aikana syyttäneeksi maagisia tulkintoja niiden utilitaristisesta maailmankuvasta, kuten jo edellä olemme nähneet.[42] Ajatus maagisesta funktiosta on joka tapauksessa Bataillelle mitä tärkein, sillä sen kautta hän kykenee valaisemaan hyödyn ja taiteen välistä suhdetta ja siksi hän säilyttääkin monia sen piirteistä omissa teorioissaan. Onkin kiinnostavaa seurata, miten Bataille vie Reinachin avaamaa ongelmakenttää entistä pidemmälle, sillä siinä kun Reinach halusi perustella maalaukset uskontona väittämällä niiden toimineen osina maagisia operaatioita, mutta törmäten samalla ongelmaan miten perustella ne taiteena siinä kehyksessä jossa taidetta 1900-luvun taitteessa ajateltiin, ja siinä kun Breuil ohitti tämän ongelman näyttämällä miten maagisena operaationa alkanut representationaalinen toiminta ylittää hyödyn rajat ja asettuu päämääräksi itsessään, vie Bataille kritiikin askelta kauemmas asettaen uskonnon ja maagiset operaatiot toissijaiseen asemaan.

Juuri Breuilin malli näyttääkin tarjoavan Bataillelle varsinaisen haasteen, vaikka hän ei asiaa suoraan sanokaan.[43] Oikeastaan Bataillella – joka pyrkii esiintymään hegeliläisenä – ei ole vastaansanottavaa kehitysmalliajatteluun, jossa eläimen kuvan ilmestyminen luolan seinälle synnyttää ilmestymisensä kautta mielihyvän tunteen jonka avulla luolamies ylittää hyötyajattelunsa rajat. Mutta Bataillen skeptisyys kohdistuukin pääasiassa Breuilin luomiin arvotuksiin, joiden mukaan maallisesta hyötyajattelusta siirrytään yhteisöllisen kultin alueelle, joka Breulille näyttäytyy suurena moraalisena saavutuksena. Bataille haluaa toisin sanoen hylätä sekä uskonnon alkuperäisyyden (vakiintuneena käytäntönä, dogmina) että kuvien aseman taide-esineinä. Jälkimmäinen huomioista tarkoittaa sitä, että Bataille pyrkii säilyttämään historiallisen jatkumon luolamaalauksista moderniin taiteeseen, jonka Breuil oli retorisella kuviollaan perustellut, mutta hylkäämään sen yhteisöllisyyttä ja uskonnollisuutta instituutionaalisessa mielessä kannattelevan arvon. Bataillen hypoteesin mukaan maalausten luoman tradition alkuperässä ei voinut vaikuttaa ajatus minkäänlaisesta pysyvyydestä, jonka hyödyllisyys tai eettisyys olisi voitu sitoa yhteisölliseen konsensukseen, vaan yksin hetki jolloin eläimen kuva ilmestyi seinäpinnalle saattoi antaa maalauksille arvon yksilöllisen ja jakamattoman aistimellisen kokemuksen kautta:

    Teokset evät missään määrin eivätkä millään hetkellä taipuneet taideobjekteiksi: mikään kaikkina aikoina tehdyissä tuotoksissa ei etäänny enempää siitä, mitä kutsumme esineen nimellä. Niiden mieli oli annettu ilmestymisessä, eikä kestävässä esineessä joka säilyisi ilmestymisensä jälkeen. [--] Vanhoilla kuvilla oli kovin vähän merkitystä; merkitystä oli vain eläimellä, joka saapui paikalle aistikokemuksen todistamana ja vastaten halun intensiteettiin.[44]

Eläimen ilmestymisen hetki saattaa siis epäilemättä vastata mielikuvaa täydestä vatsasta tai tyydyttyneestä halusta, mutta tämä ei Bataillen mukaan tarkoita sitä että taiteen tai uskonnon alkuperää – halun ja toiminnan vuorovaikutusta joka saattoi johtaa taiteeseen tai uskontoon – voitaisiin palauttaa ekonomiseen hyötyyn. Breuilin väitteitä mukaillen myös Bataille tunnistaa siis maalauksissa “maailman, jossa ei voi ravita itseään”:

“Epäilemättä [--] rikkauden ihmeellinen tuntemus osui yksiin haluttujen ja ihmeitä täynnä olevien metsästysretkien kanssa [--], mutta se, millä on meille olennaista merkitystä, on tunnistaa siinä se, mikä hallitsee lajimme elämää, mikä on siitä lähtien hallinnut lajimme elämää ja perustanut yksilöiden kommunikaation[45] toistensa kanssa. Siitä lähtien on ollut olemassa tämä laji, jolla on nostalginen tunne tätä ihmeellistä maailmaa kohtaan, jonka taideteos luo, ja joka yksin luo taideteoksen. [--] Näin tuntemus rikkaudesta on tosiasiassa kytkeytyneenä ällistyneenä olemiseen.”[46]

Tämä tarkoittaa sitä, että “uskonnon ja taiteen yhteisen alkuperän” etsintä, jonka Reinach oli aloittanut, päättyy Bataillen teorian poimuissa ainakin siinä tapauksessa että taidetta voidaan käsitellä yksinomaan sisäisenä kokemuksena. “Riistaruokateoria” nimittäin löytää Bataillella valtuutuksensa vasta “ihmeellisten hetkien” seinäpinnoille jättämien jälkien kautta ja se antaa siten maalauksille keinotekoisen ja myöhäsyntyisen eettisen valtuutuksen.

Uskonnon muodot ja maagiset selitykset ottavat siis paikkansa Bataillen mukaan vasta jälkijättöisesti, jolloin ne myös asettavat yhteisöllisen painolastinsa kuvatuotannon päälle. Tosiasiassa maalauksen tekemiseen on hukattu niin yhteisön kuin yksilönkin aikaa, jonka olisi voinut käyttää hyödyllisiin toimenpiteisiin kuten metsästykseen, mutta selityksen avulla se perustellaan rationaalisesti; myöhemmin samaa selitystä tarjotaan myös sadosta tai laumasta jumalille myönnettyyn uhriin.[47] Näin Bataille hylkää uskonnon alkuperäisyyden “ällistyneenä olemisen” ja “halun intensiteetin” hyväksi ja kääntää Reinachin ja Breuilin versiot päälaelleen: jo pelkkä ajatus “kultista” tuo mukanaan ristiriitaisen vaatimuksen tuhlaamisesta hyötyajattelun rajoituksissa. Tietysti täytyy myös todeta, että siinä kun Reinach haluaa lukea töihin magiikkaa perustellakseen uskonnon tai Breuil haluaa löytää niistä tuhlausta perustellakseen taiteen, tarvitsee Bataille näkemystä maalauksista taiteena löytääkseen niistä tuhlauksen.[48]

On huomattavaa, että tässä Bataille kulkee lähelle oman yhteisöajattelunsa rajoja.[49] Luolamaalausten kulttuuri saattaa näyttäytyä hänelle toisinaan ideaalisena taiteilijoiden yhteisönä, jota “halun intensiteetti” ja “ihmeelliset hetket” määräävät, mutta teorian takana vaikuttaa ajatus joka kieltää yhteisön mahdollisuuden tässä samassa liikkeessä. Onkin kuvaavaa, että kun hän korostaa luolamaalausten asemaa modernin taiteen edeltäjänä – ja modernia taidetta luolamaalausten tradition jatkajana – hän tekee sen paljolti siksi, että kumpikin avaa näkymän, jossa kytkökset sekä uskonnolliseen auktoriteettiin että selkeän kommunikaation edellytyksiin ovat tulleet ainakin teoriassa hylätyiksi. Toinen historian alussa, toinen sen lopussa – “korrektisti hegeliläisittäin”.[50] Luolamaalausten kulttuurista löydetyn alkuperän, joka asustaa normatiivisten rajoitusten takana, Bataille paljon puhuvin keinoin olikin ehtinyt jo projisoida surrealistiseen projektiin vuonna 1948, jolloin hän toisessa yhteydessä myös luennoi yleisölleen “surrealistisesta uskonnosta”:

“[Surrealismi] on taipuvainen vaihtamaan diskurssin diskurssille itselleen vieraisiin keinoihin. Tämän syyn vuoksi se kuitenkin rajoittaa itsensä pieneen ihmisjoukkoon, joiden keinot ilmaista itseään ovat riittävän rikkaat, jotta voidaan kulkea diskurssin edustaman onnettomuuden tuolle puolen. Samanaikaisesti he riisuvat itsestään verbaalisen formalismin, jolla ainoastaan näytti olevan voimaa kytkeä heidät yhteen. On vaikeaa inhimillisesti mitata sellaisen ihmisen voimattomuutta, joka kieltää diskursiivisen kielenkäytön. Surrealismi on hiljaisuuden harjoittamista [mutisme].”[51]

Tämä voisi osaltaan selittää myös Bataillen ilmeistä haluttomuutta luoda tulkintoja luolamaalausten sisällöistä. Bataillea voi monessa mielessä pitää esihistorian tutkimuksen outona lintuna, eikä hänen työlleen ole ihan oikeutetustikaan tavattu antaa sellaista painoarvoa kuin Breuilin ja Reinachin teksteille. Hänen tekstiään voi kuitenkin lukea todisteena niistä umpikujista, joihin luolamaalausten uskonnollista ja yhteisöllistä funktiota korostanut ajatus oli hänen aikanaan ajautunut sekä syistä miksi kysymys sysättiin sivummalle seuraavina vuosikymmeninä. Suhteellisen yhteisestä visuaalisesta ilmeestään huolimatta maalauksia esiintyi luolissa niin toisistaan eroavissa paikoissa ja toisistaan eroavilla tavoilla tehtyinä, että yhteen yhteisölliseen merkitykseen nojaavan teorian oli vähitellen saatava rinnalleen muuta sisältöä. Luolamaalausten asemaa taiteena – ja osana taiteen historiaa – ei kuitenkaan sen jälkeen juuri kyseenalaistettu, joskin aivan viime vuosina myös kriittisiä äänenpainoja on uudelleen noussut esiin.[53]

Huomattavalla tavalla luolamaalausten osa taiteen historiassa lunastettiin nimenomaan niin kutsutun “spiritualistisen evolutionismin” kautta väitteissä, joissa maalausten ja piirustusten asema taiteena perusteltiin kytköksissään uskonnon tai magiikan harjoittamiseen.[54] On epäilemättä totta, että keskustelua esihistoriallisen aineiston sijoittumisesta taiteen historian alkujuurille oli käyty jo ennen Reinachin väliintuloakin, ja tämä kehitys oli jo hyvässä vauhdissa vuosisadan puoliväliin tultaessa[55], mutta ratkaisematta oli yhä selkeä paikka johon taiteen historian alku voitaisiin merkitä – ennen vai jälkeen? – joka johtui paljolti siitä että myös teoria töiden sosiaalisesta funktiosta yhä puuttui.

Töiden käyttötarkoitusta koskevan kysymyksen uudelleenasettelun sympateettisen magiikan teoria mahdollisti, ja sen mahdollisuudet avattiin leväälleen Reinachin asettelun myötä, jossa magiikka nostettiin tarkasteltavaksi “korkealle kehittyneiden uskonnollisten ajatusten” tasolle. Sympateettisen magiikan teorian omaksumisen myötä tämä traditio joutui vääjäämättä kohtaamaan myös kysymyksen maalausten ekonomisesta merkityksestä, jolloin niiden asemaa taiteena uhkasi maalausten ajautuminen modernin taiteen intressittömyyden ideaalin ulkopuolelle, joka oli hallinnut taideteoreettista keskustelua Kantista lähtien. Tämän sovittamattomuuden Breuil puolestaan ratkaisi taiteen alkuperän kehityshistoriaa koskevassa teoriassaan, kun hän spekuloi maalausten muuttumista päämääriksi itsessään niiden rituaalisen funktion kustannuksella. Breuil olikin uransa alusta lähtien ja varsin johdonmukaisesti tuonut esille näkökulmaansa luolamaalauksista sekä taiteena että uskontona. Näin ollen hän myös hylkäsi Reinachin ristiriitaiset muotoilut, joiden mukaan “tämä taide ei siis ollut taidetta”.

Tässä valossa on erityisen merkittävää, että Bataille sekä viittaa teksteissään huomattavan paljon Breuiliin että pitää esillä ajatuksia luolamaalauksista taiteena. Breuilin teoria, jonka myötä vanhimmat tunnetut maalaukset sijoitetaan modernin taidekäsityksen alle, on arvokas Bataillelle ennen kaikkea siksi että hän kykenee luomaan sen avulla Breuilin näkemyksestä varsin paljon eroavan mallin, jolla taiteen historia voidaan kertoa paluuna taiteen omaan alkuperään. Tässä Bataillen esittämässä käsityksessä alkuperästä kaikki uskonnolliset instituutiot ovat joko vielä syntymättömiä tai muuten vain invalidisoituja ja niiden tilalle asetetaan hänen pyhään kokemukseen vertaama “halun intensiteetti”. Näin hän myös vankistaa maalausten asemaa osana oman aikakautensa taiteen historiografiaa vastaavasti valtuuttaen avantgarde-taiteen sen edustaman paluun kautta: taidetta voidaan siten tarkastella autenttisuudessaan ja auktoriteeteista vapaassa tilassa. Luolamaalauksia käsittelevässä kirjallisuudessa on sittemmin siteerattu lukemattomia kertoja Picasson huudahdusta maalausten edessä, jonka mukaan “emme ole keksineet mitään viimeiseen 12 000:en vuoteen!”[56]

Lopuksi voidaan huomioida, että yksi Bataillen näkökulman merkittävimmistä seurauksista on, että se hylkää yhteisöllisen funktion hallitsevuuden, kun se huomauttaa uskonnollisten ja maagisten selitysten jälkijättöisyydestä.[57] Bataillen ajatuksia itsessään saattaa olla vaikeaa nähdä suorissa vaikutussuhteissaan nykytutkimukseen, mutta siitä huolimatta voitaneen helposti ajatella että ne olivat mukana nakertamassa sisältäpäin pohjaa selitykseltä, jota Reinachin ja Breuilin edustama traditio yritti tarjota. Vaikka Bataillen voi ainakin tietyssä mielessä nähdä niin ikään etsineen holistista mallia, jolla maalausten merkityksestä voitaisiin kertoa, hän myös näyttää avanneen omalta osaltaan kysymystä nimenomaan maalausten merkityksestä niitä maalanneelle tai niitä katsoneelle yksilölle. Tätä viime vuosikymmeninä onkin usein jouduttu painottamaan, kun on tahdottu puolustaa näkökulmaa, jonka mukaan maalauksia ei voida palauttaa yhteen funktionaaliseen selitykseen.[58] Näin Bataille ehkä lopultakin täydentää tradition – jonka Reinach avasi ja jonka korkeinta kohtaa Breuil epäilemättä edustaa – kun hän hyväksyy taiteen ja uskonnon käytännöt maalausten läheisyyteen vain maalausten alkuperäisen merkityksen negaationa. Toisaalta Bataillen väitteet täytyy silti ymmärtää myös oireena maalausten luonnetta koskevien kysymysten integroitumisesta osaksi taiteen alkuperää koskevaa filosofista polemiikkia, jonka avulla myös osa hänen aikansa avantgarde-taiteesta sisällytti itsensä luolamaalausten edustamaan traditioon.
Artikkelissani tarkastelen Pohjoiskalotin eli Pohjois-Barentsin kulttuurista yhteyttä ennen toista maailmansotaa, yhteistyön uudelleen elpymistä ja alueen kuvataiteen aiheita sekä tyylejä 1970- ja 1980-luvulla. Sotien jälkeinen aika oli koko alueelle vaikeaa. Pohjois-Ruotsia lukuun ottamatta Pohjoiskalotin lähes koko infrastruktuuri oli tuhottu, ja jälleen rakentaminen kesti 1950- ja 1960-luvun vaihteeseen asti. 1960-luvun myötä kulttuuriyhteistyö pikku hiljaa virkistyi ja pitkin 1970- ja 1980-lukua yhteistyö syveni ja monipuolistui.

Venäläiset taiteilijat järjestäytyivät ammatillisesti muita aiemmin, muiden maiden taiteilijajärjestöt aloittavat toimintaansa 1970-luvun myötä. 1980-luku oli koko Pohjoiskalotin alueella taidemuseoiden perustamisen aikaa. Pohjoisen kuvataide oli pääosin esittävää ja keskittyi lähinnä luonnon ja ihmisen kuvaamiseen 1990-luvulle asti. Sosialistinen realismi rajoitti venäläisten taiteilijoiden visuaalisia ja tyylillisiä kokeiluja, mutta muidenkin maiden kuvataide näyttää suhteellisen maltilliselta. Ehkäpä kansainvälisiin näyttelyihin ei haluttukaan lähettää ilmaisultaan poikkeavaa tai sisällöltään rohkeaa taidetta. 1990-luvun alussa alkoi virallinen Barentsin yhteistyö, mikä yhdessä ammatillisen taiteilijakunnan ja vahvistuneen kuvataidekoulutuksen kanssa tiivisti Pohjoiskalotin taiteilijoiden yhteistyötä 2000-luvulle tultaessa.

Artikkelini pohjautuu Northern Beauty -hankkeen aikana (syksy 2012-kevät 2015) tehtyyn tutkimustyöhön, joka sisälsi lukuisia tutkijatapaamisia, neljä yleisölle avointa symposiumia ja kiertonäyttelyn, sekä hankkeessa julkaistuun Northern Beauty. Barents Visual Arts in the 1970s and the 1980s -kirjaan että muuhun pohjoista taidetta ja kulttuuria käsittelevään kirjallisuuteen. Mukana on myös oman toiminnan kautta syntynyttä tietoa, sillä olin vuosina 1984–1986 Rovaniemen kansalaisopiston taideaineiden opettaja, vuosina 1986–1995 toimin Aineen taidemuseon amanuenssina ja syksystä 2015 alkaen olen opettanut ja tutkinut pohjoista taidetta Lapin yliopiston Taiteiden tiedekunnassa. Olin Northern Beauty -hankkeen vastuullinen johtaja. Mukana hankkeessa olivat Lapin yliopiston lisäksi Kemin taidemuseo ja Taiteen edistämiskeskuksen Lapin toimipiste Suomesta, Murmanskin alueen taidemuseo Venäjältä, Luulajan taidehalli Ruotsista ja Nykysaamen taiteen keskus Norjasta. Hanke rahoitettiin Euroopan unionin Kolarctic ENPI CBC -ohjelmasta. Pohjoiskalotin varhaiset kulttuuriyhteydet muotoutuivat alueen asuttamisen, esihistoriallisen kauden ja keskiajan kauppayhteyksien sekä uudisasutuksen myötä. Pohjoiskalotin yhteisalue, joka oli Tanska-Norjan, Ruotsin ja Venäjän yhteisesti hallinnoima alue, oli laajimmillaan 1200-luvulla. Tuolloin siihen kuuluivat Kuolan niemimaa, Ruotsin ja Suomen Lappi sekä Pohjois-Norja. Yhteisalue pysyi rajoiltaan avoimena aina 1800-luvulle saakka. Keskiaikaan sijoittuvat arkeologiset löydöt osoittavat laajentuneista kauppayhteyksistä Keski-Eurooppaan ja Venäjälle. Kaupan ja myös kalastuksen takia pohjoisen asukkaat olivat vaeltaneet vuosisatojen ajan Jäämeren rannalle. Norjan Skibotnin eli Jyykeänperän markkinoista on ensimmäinen maininta jo vuodelta 1571, mutta markkinat olivat todennäköisesti vieläkin vanhempaa perua.[2] Valtioiden säätelemät markkinat yleistyivät pohjoisessa 1600-luvulla ja voimistuivat edelleen 1700-luvun kuluessa. Markkinoilla oli taloudellinen merkitys ja virantoimitukset hoidettiin niiden aikana. Yhteisöjen kannalta niillä oli myös sosiaalinen merkitys, silloin sovittiin avioliitoista ja perheet tapasivat toisiaan. Suomen puolella Enontekiön Markkinat ja Utsjoen Mantojärven markkinat olivat tärkeitä. Tornion ja Muonion jokivarsien ja Jäämeren rannikon markkinat olivat Pohjoiskalotin kaupan tärkeitä osia aina 1800-luvulle asti. [3] Vienanmeren rannikolla asuneiden venäläisten ja Varangin alueen asukkaiden välillä käytiin kesäisin pomorikauppaa, jonka myötä läntinen ja itäinen kristinusko sekä kulttuuri kohtasivat. 1800-luvulla kehittyi pidgin kieli ns. russenorsk, jossa oli sanoja sekä norjan että venäjän kielestä. Pomorikauppaa harjoitettiin vuodesta 1740 vuoteen 1917, jolloin Venäjän vallankumous lopetti kaupankäynnin. [4]

Kaiken kaikkiaan Pohjoiskalotti oli varsin monikulttuurinen ja avoin. Alueella asui luulajan-, pohjois-, inarin- , koltan-, kildinin- ja turjankieltä puhuvia saamelaisia sekä norjalaisia, ruotsalaisia, venäläisiä, suomalaisia, kveenejä eli Pohjois-Norjan alueelle 1700- ja 1800-luvulla muuttaneiden suomalaisten jälkeläisiä ja meänkielisiä, jotka asuivat Ruotsin puolella Tornionjokivarressa.[5]

Nationalismin ja kansallisvaltioajattelun sekä muuttuneiden valtasuhteiden myötä pohjoiseen muodostettiin uusia rajoja 1800-luvulla. Vuonna 1809 Suomesta tuli Venäjän suuriruhtinaskunta ja Ruotsi-Suomen välinen raja vahvistettiin. Vuonna 1852 Norjan ja Suomen välinen raja suljettiin. Vuonna 1889 tuli voimaan Ruotsin ja Suomen välinen rajasulku.[6] Rajasulut vaikuttivat eniten porosaamelaisten elämään – he joutuivat valitsemaan asuinmaansa ja laidunalueet supistuivat.

1900-luvun alussa Eurooppa oli jatkuvassa muutostilassa, joka vaikutti luonnollisesti myös pohjoiseen. Norjan itsenäistyminen 1905, ensimmäinen maailmansota 1914–1918, Venäjän vallankumous ja Suomen itsenäistyminen 1917 supistivat Pohjoiskalotin ihmisten yhteistoimintaa. Maailman sotien välinen aika ei houkutellut yhteishankkeisiin, ja toisen maailmansodan melskeissä Pohjoiskalotti, Ruotsia lukuun ottamatta, tuhoutui miltei täysin. Yhteistyö halvautui joksikin aikaa, sillä saksalaiset olivat olleet norjalaisille miehittäjiä, saksalaiset ja suomalaiset venäläisille vihollisia, suomalaisille saksalaiset olivat olleet aseveljiä ja ruotsalaiset olivat sallineet saksalaisten tarvikekuljetukset Norjasta Suomeen ja itärintamalle. Sodan jälkeen Norja tukeutui läntiseen sotilasliittoutumaan Natoon. Finnmarkin, Lapin ja Kuolan länsiosan jälleenrakentaminen oli sodan jälkeen kaikkein keskeisin tehtävä, mutta myös maiden välisiä ystävyysseuroja perustettiin ja ystävyyskaupunkisopimuksia tehtiin jo heti sodan päätyttyä. Toisen maailmansodan jälkeinen aika oli poliittisesti vaikea jakso, joka tunnetaan idän ja lännen välisenä Kylmän sodan aikana. 1950-luvun lopulla suhteet alkoivat normalisoitua ensin Pohjoismaiden kesken ja 1960-luvun alussa myös Neuvostoliiton kanssa.  Kolmipäiväinen taidenäyttely, jossa oli kaikkien neljän maan taiteilijoiden teoksia esillä, pidettiin Kalottipäivien yhteydessä Kemissä elokuussa 1964. Näyttelykokonaisuus oli luonteeltaan historiallinen. Venäläiset teokset oli maalattu vuosina 1854–1939, minkä takia ne tyylillisesti edustivat realismia. Myös norjalaiset ja ruotsalaiset edustivat esittävyyteen sitoutunutta, figuratiivista maalaustapaa. Suomalaisten edustus näyttelyssä oli laajin ja teokset olivat pääosin ei-esittäviä. Reidar Särestöniemi Suomesta osallistui kutsuttuna näyttelyyn sekä Ruotsista oli mukana teoksia edesmenneiltä saamelaistaiteilijoilta Johan Turilta ja Nils Nilsson Skumilta.[8] Särestöniemi sai samassa yhteydessä Pohjoiskalotin kulttuuripalkinnon. Reidar Särestöniemellä oli sukulaissuhteiden kautta vahvat siteet Pohjois-Norjaan ja Pohjois-Ruotsiin. Hänen äitinsä oli kveeni ja syntynyt Pohjois-Norjassa Vesisaaressa, jonne Eeva-sisko muutti vuonna 1950. Gerda-sisko rakastui evakkomatkan aikana, avioitui ja muutti vuonna 1946 Skellefteåån.[10] Särestöniemi oli valmistunut kuvataiteilijaksi Suomen Taideakatemiasta vuonna 1951, minkä jälkeen hän opiskeli kolme talvea (1956–1959) Repin instituutissa Leningradissa UNESCON stipendiaattina. Hän oli ensimmäinen sotien jälkeen Neuvostoliitossa opiskellut suomalainen taiteilija.[11]

Kesällä 1966 yli sadan hengen ryhmä norjalaisia, ruotsalaisia ja suomalaisia vieraili Murmanskissa. Valokuvaaja Matti Saanio kirjoitti matkasta artikkelin Suomen Kuvalehteen.[12] Muutaman vuoden päästä Saanio ja hänen puolisonsa tekstiilitaiteilija Elsa Montell sekä Reidar Särestöniemi järjestivät kolmipäiväisen näyttelyn Murmanskissa.[13] Suomen Kuvalehti kirjoitti tapahtumasta maaliskuun 1968 numerossaan: ”Kun Murmanskiin oli päästy kaikki vaikeudet oli voitettu: syntyi välitön kontakti pohjoisvenäläisen ihmisen kanssa. Näyttely koottiin saapumisiltana ja -yönä paikalle tulleiden vapaaehtoisten avustajien kanssa. Avajaiset pidettiin seuraavana aamupäivänä, tungosta oli jo silloin. Ihmisiä kulki taululta raanulle, raanulta valokuvalle, kuvalta kuvakudokselle jatkuvana virtana kolmen päivän ajan. Yli kolmetuhatta henkeä ehti nähdä näyttelyn.”[14] Tuon tapaamisen muistona on murmanskilaisen taiteilijan Vasili G. Baranovin maalaama muotokuva Reidar Särestöniemestä. Murmanskin taide-elämä oli jo 1970-luvulla ammatillisesti orientoitunut: kuvataiteilijat olivat kouluttautuneet, heille kuvan tekeminen oli ammatti, heillä oli työtilat ja yhteinen liitto jo 1960-luvun lopulta alkaen.[15] Norjan, Ruotsin ja Suomen taiteilijat olivat 1970-luvulla usein itseoppineita tai kuvataideopettajia. Kuvataide ei heitä elättänyt ja useimmilla oli ns. leipätyö, joka takasin toimeentulon.[16] Norjassa oli 1970-luvulla jo useita kuvataideyhdistyksiä. Sen sijaan Ruotsissa ja Suomessa 1970-luku oli kuvataideyhdistysten ja taiteilijaryhmien perustamisen aktiivisin vaihe. Norrbottenin museolla ja Kemin taidemuseolla oli merkittävä rooli alueidensa taiteen tunnetuksi tekemisessä. Näyttelytoiminta oli 1970-luvun puolivälissä vilkasta koko Pohjoiskalotin alueella, mutta näyttelyt olivat pääosin paikallisia tai kansallisia. Ystävyyskaupunkitoiminta, eri maiden kuvataideseurat ja kalottinäyttelyt pyrkivät luomaan yhteyksiä Pohjoiskalotin taiteilijoiden kesken. 1970-luvun lopussa saamelaistaiteilijoiden yhteistyö ylitti jo valtiolliset rajat, kun vuonna 1979 perustettiin Saamelaistaiteilijoiden liitto. Saamelaistaiteilijoiden liiton taustalla oli ns. Maasin ryhmä, johon kuului 7 norjalaista taiteilijaa ja yksi ruotsalainen. He asuivat ja työskentelivät Mazén pienessä saamelaiskylässä Finnmarkissa. Heidän teoksissaan luonto sidottiin poliittisiin merkityksiin ja taiteilijat osallistuivat aktiivisesti saamelaiseen etnopolitiikkaan, erityisesti kiistaan Alta-Kautokeino -vesistön suojelusta. Tammikuussa 1981 Alta-kiista päättyi suojelijoiden tappioon. Tapahtuma nosti kuvataiteen tärkeäksi taidemuodoksi, joka vahvisti uudenlaista saamelaisidentiteettiä.[18]

1980-luvulla koko Pohjoiskalottialueen taiteilijoiden yhteistyö lisääntyi ja syveni. Kuvataideseurojen toiminta oli vireää ja koulutettujen taiteilijoiden määrä lisääntyi. Näyttelytoiminta vilkastui uusien näyttelytilojen myötä. Pohjoiskalotin alueelle perustettiin uusia taidemuseoita: Murmanskin aluetaidemuseo, Nordnorsk Kunstmuseum, Särestöniemi-museo, Aineen taidemuseo ja Rovaniemen taidemuseo. Kemin taidemuseosta tuli Lapin läänin aluetaidemuseo, Saamelainen taidekeskus Kaarasjoelle ja Sodankylään Museo galleria Alariesto perustettiin. Vuosina 1987, 1989 ja 1991 Luulajassa järjestetty Pohjoiskalotin syyssalonki oli tärkeä näyttely, jonka tarkoituksena oli esitellä taidetta Pohjoiskalotti alueelta, itä-länsi-akselilta.[19]

Vasemmistolaisen Kulttuurityöntekijäin liiton Rovaniemen osasto järjesti epävirallisen kulttuurivaihtomatkan yhdessä murmanskilaisten taiteilijoiden kanssa elokuun lopussa 1987.

Matkaan osallistui yli 60 henkeä: kirjailijoita, kuvataiteilijoita, muusikoita, näyttelijöitä (Teatteri 41 Torniosta) ja valokuvaajia eri puolilta Lappia.[20] Seuraavana vuonna Murmanskin alueen ja Lapin läänin kulttuurihallinto sopivat yhteistyöstä, jonka tavoitteenaan oli käynnistää ja vakinaistaa molemmin puolinen kulttuurivaihto. Koko Pohjoiskalotin aluetta koskevasta yhteistyöstä sovittiin vuoden 1993 alussa Kirkkoniemessä. Tuolloin perustettiin Barentsin euroarktinen neuvosto, joka toimii alueen hallitusten välisen yhteistyön edistämisfoorumina tieteen ja teknologian, ympäristön, kaupan, turismin, terveyden, koulutuksen ja kulttuurin sekä nuorisoyhteistyön aloilla. Taiteilijat alkoivat ulottaa maalausmatkojaan Pohjoiskalotin alueelle 1800-luvun lopulla. Kiinnostuksen taustalla oli lukuisia syitä kuten malmi- ja metsäteollisuuden laajeneminen pohjoiseen, liikkumismahdollisuuksien lisääntyminen, alkava turismi ja kansalliset tarpeet ottaa pohjoiset maisemat osaksi kansallista kuvastoa. Myös kulttuurinen kiinnostus primitiivisinä ja eksoottisina pidettyjä kansoja ja alueita kohtaan lisääntyi, mikä kulminoitui 1800-luvulla etnisten vähemmistöjen kierrättämiseen Euroopan suurkaupunkien ihmisnäyttelyissä. Pohjoista näyttelyissä edustivat saamelaiset poroineen. Taiteessa halu kuvata aitoa, eksoottista ja länsimaisista vaikutteista vapaata yhteisöä näkyi selvimmin Paul Gauguinin tahitilaiskuvauksissa. 1800-luvun lopulla ilmaisua hallinneet ulkoilmarealismi ja impressionismi saivat taiteilijat matkustamaan kuvauskohteidensa luokse. Lofootit olivat suosittu kohden ulkomaisten ja norjalaisten taiteilijoiden keskuudessa 1800-luvun lopulla. Siellä kävivät mm. Otto Sinding, Christian Krohg, Thorolf Holmboe, Jean Heiberg ja Per Krogh. He olivat kiinnostuneita Jäämeren jylhistä rannoista ja kalastajien elämästä. Lapissa syntynyt ulkoilmarealisti Juho Kyyhkynen kuvasi 1800- ja 1900-luvun vaihteessa pohjoissuomalaisia maisemia ja saamelaisten elämää. Venäläiset impressionistisen ja ulkoilmarealistisen maalaustavan omaksuneet Konstantin Korov, Aleksander Borisov ja Valentin Serov tekivät maalausmatkansa Kuolan niemimaalle.[22] Kiirunan malmiyhtiön LKAB:n isännän Hjalmar Lundbohmin ansiosta 1900-luvun ensimmäisinä vuosikymmeninä alueella vieraili joukko ruotsalaisia taiteilijoita kuten Karl Nordström, Bruno Liljefors ja prinssi Eugen.[23] Pohjoiskalottia kuvaavat teokset olivat tyylillisesti ja aiheiltaan verrattain samanlaista 1800- ja 1900-luvun vaihteessa; taiteilijoiden ilmaisua hallitsi ulkoilmarealismi ja keskeisenä oli maisemamaalaus.

Pohjoiskalotin kuvaus kuitenkin väheni ensimmäisen maailmansodan, Norjan ja Suomen itsenäistymisen, Suomen sisällissodan sekä Venäjän vallankumouksen takia. Matkailun myötä 1930-luvulla virinnyt kiinnostus pohjoisia alueita kohtaan katkesi toisen maailmansodan puhjettua ja virisi uudelleen yksityisautoilun ja vapaa-ajan lisääntymisen sekä tieverkoston tihentymisen myötä. Pohjoiskalotin maisemakuvaukset monipuolistuivat 1970- ja 1980-luvulla. Mukana oli paljon pohjoisen luonnon karuutta ja avaruutta kuvaavia teoksia. Yhdistävänä tekijänä maalauksissa on kesän valoisuus ja talven viileä valo. Erityisesti murmanskilaisten taiteilijoiden kuten Vasili G. Baranovan ja Vitali N. Bubentsovin (Kuva 2) teoksissa esiin nousee rakennettu maisema: kaupunki-, kylä-, meri- ja satamanäkymät, joissa ihmiset toimivat ja työskentelevät. Venäläisille taiteilijoille kaupunki ja satama kuvastavat urbaanin elämän uutta estetiikkaa, eräänlaista tulevaisuuden utopiaa. Kylämaisemien vanhat rakennukset taas saavat nostalgisen vivahteen ja kaipuun menneeseen. [24] Suomalaiset kylämaisematkin ovat nostalgisia mutta autioituvia ja hiljaisia (Kuva 3). Venäläiset taiteilijat kuvaavat maiseman ja luonnon osana teknologian kehitystä. Sen sijaan skandinaavitaiteilijoille luontokokemus saa abstraktimman ilmaisun, tai maisema näyttäytyy mielentilana, eräänlaisena pohjoisena mielenmaisemana tai suojeltavana kohteena. Pohjoinen ihminen kuvataan usein osana kulttuurimaisemaa ja luonnon maisemaa. Kuvauksista välittyy elämän karuus ankaran luonnon keskellä tai ihminen työtätekevänä, luontoa muuttavana ja hallitsevana teollistuvassa ympäristössä. Joskus pohjoisen ihminen näyttäytyy voittoisana ja pohjoiseen luontoon sopeutuvana kuten ruotsalaistaiteilijan Alvar Janssonin metsästäjä (Kuva 4), joskus yksinäisenä, ahdistuneena ja haavoittuvana. Osa taiteilijoista tarkastelee ihmisten arkielämää: työtä, perhettä, kotia ja juhlia. Saamelaiset, pomorit, kalastajat ja työläiset, usein myös taiteilijat omakuvissaan, kuvataan kulttuurinsa tai työnsä edustajina. Mukana saattaa olla viittauksia kansanperinteeseen (Kuva 5) ja mytologiaan. Suomessa 1970-luvulla tapahtunut vasemmistolaistuminen ja Ruotsissa taiteen demokraattisuuden vaatimus näkyvät maalauksissa esittävyytenä sekä selkeinä kannanottoina ihmisyyden, luonnon ja rauhan puolesta.[25]

Pohjois-Suomessa Lokan ja Porttipahdan tekoaltaiden täyttäminen vuosina 1968–1973 saivat ihmiset huomaamaan altaiden aiheuttamat rajut muutokset kulttuuri- ja erämaamaisemassa. Ounasjoen rannalla asunut Reidar Särestöniemi puolusti kaikin keinoin kotijokensa valjastamattomuutta. Hän esitti teoksissaan huolensa soiden ja uhanalaisten eläinten katoamisesta.  Särestöniemi pohti saamelaiskulttuurin kaupallistumista ja ehdotti jopa itsenäisen saamelaisvaltion perustamista Pohjois-Skandinaviaan ja Kuolaan.[26] 1960-luvun lopun rakennemuutos, työttömyys ja Ruotsiin sekä Etelä-Suomeen suuntautunut muuttoliike huolestuttivat. Muutosten aiheuttama ahdistus purkautuu joidenkin taiteilijoiden teoksissa. Norjassa Alta-joen rakentaminen nosti esille luonnon suojelun ohella pelon saamelaiskulttuurin katoamisesta. Skandinavian saamelaistaiteilijat hyödynsivät taidetta etnopoliittisessa kamppailussaan. Heille taide oli yhdistävä ja saamelaisidentiteettiä vahvistava.[27] Ruotsin saamelaistaiteilija Britta Marakatt-Labba (Kuva 6) kuvasi, miten norjalaispoliisit tyhjensivät mielenosoittajien leirin Altassa.

1980-luvun myötä aiheet ja kuvaustavat monipuolistuvat Pohjoiskalotin alueella. Venäjän taiteessa sosialistinen realismi oli vallitsevana ja virallisena suuntauksena aina 1990-luvulle asti, mikä näkyy työläisaiheissa ja otteen realistisuudessa. Kuitenkin kaunisteleva ja pikkutarkka realismi oli väistynyt jo 1950-luvun lopulla ja saanut joukkoon lukuisia tyylillisiä vivahteita. 1970- ja 1980-luvulla venäläiset taiteilijat hyödynsivät tekniikoiden suomia mahdollisuuksia. Akvarellimaalaukset saattoivat olla hyvin impressionistisia tai tasaisia väripintoja suosivia. Grafiikan eri tekniikoissa ilmaisu vaihteli symbolistisesta ekspressiiviseen, tekstiilitaide oli geometrisesti tyylittelevää. Maalausten värimaailma saattoi olla lähes fauvistisen voimakasta, joskus taas impressionistinen hetkellisyys tai tunneperäinen ekspressiivisyys vaikuttavat niin henkilökuvissa kuin maisemamaalauksissakin. Myös kansantaiteen ja naivismin vaikutus näkyvät 1980-luvun venäläisessä taiteessa.

1970-luvulla Skandinavian taiteessa olivat edustettuina eri modernin taiteen tyylit. Paluu realismiin liittyi osin politisoitumiseen, sanoman välittymisen vuoksi asiat oli kuvattava selkeästi ja esittävästi, osin kiinnostukseen pop-taidetta ja fotorealismia kohtaan. Valokuvaus nousi tärkeäksi ilmaisumuodoksi, ja erityisesti ihmisten elämää kuvaava dokumentaarinen valokuvaus oli suosittua. Taiteen virtauksia seurattiin taidelehtien välityksellä.  Kasselin Documenta ja Venetsian biennaali olivat kiinnostuksen kohteita. 1980-luvun nuori taiteilijapolvi oli kielitaitoisempaa kuin aiemmat ikäluokat. He edustavat ns. interrail-sukupolvea, joka matkusti kuukauden junalipun turvin Euroopassa. 1980-luvulla ekspressionismin uusiaalto ja postmodernismin laajentunut taidekäsitys monipuolistivat ilmaisua.

Pohjoiskalotin kuvataide ponnisti paikallisuudesta ja pohjoisenluonnon erityispiirteistä, mikä saattaa ulkopuolisille näyttäytyä liian värikkäänä, jopa räikeänä, joskus värittömänä, karuna ja hiljaisena sekä toisaalta eksoottisena. Kuitenkin pohjoisen taiteen sitoutuminen paikallisuuteen kuvastaa sitoutumista omaan alueeseen ja vahvistaa pohjoista kulttuuri-identiteettiä. Viimeiset vuosikymmenet ovat olleet Barentsin yhteistyön kannalta merkittäviä, ja uusia toimijoita on tullut taiteen saralle: tammikuussa 1990 perustettiin Lapin taiteilijaseura ja 1990-luvun alussa Lapin yliopisto sai Taiteiden tiedekunnan. Virallinen koko Pohjoiskalotin aluetta koskevasta yhteistyöstä sovittiin vuoden 1993 alussa Kirkkoniemessä. Tuolloin perustettiin Barentsin euroarktinen neuvosto, jonka puheenjohtajuus kiertää Norjan, Ruotsin, Suomen ja Venäjän kesken kahden vuoden jaksoissa. Se koostuu jäsenmaiden ulkoministeriöiden edustajien muodostamasta Barentsin neuvostosta sekä Barentsin paikallisista alueneuvostoista. Barentsin euroarktinen neuvosto pyrkii toimimaan Barentsin alueen hallitusten välisen yhteistyön edistämisfoorumina tieteen ja teknologian, ympäristön, kaupan, turismin, terveyden, koulutuksen ja kulttuurin sekä nuorisoyhteistyön aloilla.[28]

Lapin taidetoimikunta otti 1990-luvun alussa aktiivisen roolin Pohjoiskalotin taiteen ja kulttuurin yhteistyön eteenpäin viejänä. Alueen taidemuseoiden vakiinnutettua asemansa niiden välisen yhteistyön tuloksena nähtiin eri maiden kuvataidetta. Lapin taidetoimikunta julkaisi vuonna 1997 PolarArc CD-ROM:in, joka esittelee 43 taiteilijaa Barentsin alueelta ja joka toimi alueen taiteilijoiden kansainvälisenä käyntikorttina.

Lapin yliopiston Taiteiden tiedekunta on ollut 2000-luvun alusta alkaen mukana monissa taide- ja kulttuurihankkeissa, ja Arktinen keskus pitää yllä Barentsinfo.org portaali, joka sisältää yleistä tietoa alueen tutkimus- ja hanketoiminnasta.

Lapin taidetoimikunta, Rovaniemen taidemuseo, Barentsin neuvoston kulttuurihallinto ja Pohjois-Norjan taidekeskus järjestivät nuorille Pohjoiskalotin alueen taiteilijoille tarkoitetun New Potatoes -näyttelyn vuonna 2001.[29] Näyttely ja siihen liittynyt seminaari tarjosivat laajan katsauksen uusinta ja tuoreinta taidetta, mutta myös mahdollisuuden nuorten taiteilijoiden vuoropuheluun. Samanlaiseen Pohjoiskalotin kuvataiteen vuoropuheluun, mutta historiallisena katsauksena, pyrki myös Northern Beauty -hanke.

Nykytaidetta esitellyt X-border Art Biennial -näyttely oli kesällä 2013 yhtä aikaa esillä eripuolilla Pohjoiskalottia.  Sen toteutuksessa olivat mukana Kilen Art Group, Lapin yliopisto, Luulajan kunta, Rovaniemen kaupunki, Arra-konsulttiyritys, Luulajan taidehalli, Norrbottenin museo, Lapin taiteilijaseura ja Severomorskin taidegalleria.

Pohjoiskalotin näyttelyiden ja tutkimushankkeiden tarkoituksena on ollut vahvistaa pohjoista identiteettiä, rikkoa keskusta-periferia -ajattelua ja palauttaa alueen vanhaa itä-länsisuuntaista liikkumista ja kulttuurivaihtoa. 1990- ja 2010-lukujen myötä kehitetyt rahoitusmahdollisuudet helpottivat kulttuuri- ja taiteen tutkimusyhteistyötä. Valitettavasti kiristyvän talouden myötä rahoitus on vähentynyt ja kuvataiteen tason noustua sekä taiteilijoiden lukumäärän lisäännyttyä kilpailu vähenevistä resursseista näyttää tulevina vuosina kovenevan.
Det är klar att jag med ordet arkitekt betecknar endast en byggnadskonstnär. Det är ett nonsens att tala om praktisk arkitekt, hvar med man torde afse en arkitekt som ej är konstnär, med andra ord en konstlös konst. Gustaf Nyström (1856–1917) toimi yli kolmekymmentä vuotta Polyteknillisen opiston, sittemmin Teknillisen korkeakoulun arkkitehtuurin pääopettajana. Hän oli myös aikansa merkittävä suunnitteleva arkkitehti. Kuvataiteilijan uralle hän ei koskaan ryhtynyt. Toisaalta Nyströmille arkkitehtuuri merkitsi rakennustaidetta ja arkkitehti oli lähtökohdiltaan taiteilija, joka ei eristäytynyt taiteen tekemisessä ympäröivästä maailmasta eikä inhimillisestä elämästä.

Arkkitehdin ammatin taustaa vasten onkin mielenkiintoista selvittää, millaisia kannanottoja ja arvotuksia Nyström esitti kuvataiteesta ja -taiteilijoista. Nyström suunnitteli myös merkittävän taidenäyttelyrakennuksen: Turun taidemuseo valmistui 1904. Artikkeliini olen koonnut Nyströmin yhteyksiä aikansa taide-elämään ja (kuva)taiteilijoihin ja tarkoituksenani on tältä osin rikastuttaa Gustaf Nyströmin henkilökuvaa uusilla huomioilla. Kuvaus on osin anekdoottimaista; Nyström ei itse koskaan kirjoittanut eritellysti suhteestaan kuvataiteisiin. Gustaf Nyströmin kirjastoluettelon ja säilyneiden kirjojen sekä Nyströmin lähettämien kirjeiden avulla voidaan hahmottaa Nyströmin kiinnostusta eri taidesuuntauksiin.[4] Pääosa hänen hankkimista kirjoistaan käsitteli arkkitehtuuria ja arkkitehtejä. Taiteilijoita ja taidetta esittelevien teosten ostaminen palveli erityisesti opetustointa – Nyströmin kirjastoon kuuluivat muun muassa saksalaisen Wilhelm Lübken, sveitsiläisen Jacob Burckhardtin ja suomalaisen Eliel Aspelinin taiteen historiaa käsittelevät perusteokset. Mielenkiintoisena yksityiskohtana on mainittava Nyströmin vuosisadan vaihteessa hankkimat populaarimonografiat Arnold Böcklinistä, Max Klingeristä, Franz Stuckista ja Hans Thomasta.[5] Taustalla lienee vaikuttanut ajan symbolismikeskustelu. Siihen luontevasti liittyvät kirjastoon kuuluneet ja estetiikan psykologista puolta käsittelevät Yrjö Hirnin julkaisut Förstudier till en konstfilosofi på psykologisk grundval (1896) ja Konstens ursprung (1902). Suomessakin vaikutukseltaan merkityksellisenä pidetty, vuodesta 1893 ilmestynyt englantilainen aikakauslehti The Studio. An illustrated magazine of fine and applied art kuului Nyströmin kiinnostuksen kohteisiin. Hän tilasi lehden Polyteknillisen opiston arkkitehtiosastolle vuodesta 1897 alkaen ja myöhemmin myös suoraan itselleen.[6] Laajalevikkinen julkaisu levitti uusia taidesuuntauksia ympäri Eurooppaa. Christian Nebehayn mukaan lehti oli kuitenkin sisällöltään vuoteen 1904 asti taitoltaan vanhanaikainen ja sisällöltään konservatiivisesti brittiläistaidetta painottava. Esimerkiksi ranskalaista impressionismia tai saksalaista aikalaistaidetta alettiin esitellä lehdessä vasta vuosisadan vaihteen jälkeen. Sen sijaan moderni taideteollisuus oli julkaisussa vakuuttavammin esillä.[7]

Nyströmin vuodesta 1900 tilaama, itävaltalaisen Museum für Kunst und Industrien kuukausijulkaisu Kunst und Kunsthandwerk (ilmestyi 1897–1921)  noudatteli sisällöltään ja ulkoasultaan niin englantilaista esikuvaansa The Studiota kuin reformistisia saksalaisia taidelehtiä. Lehden toimittaja Arthur von Scala pyrki englantilaisen arts and crafts -suuntaukseen nojaten nostamaan itävaltalaisen taidekäsityön tasoa. Hän halusi reformoida itävaltalaista taideteollisuutta nimenomaan englantilaisten esikuvien kautta. Toinen itävaltalainen ajan ”modernien” taidesuuntauksien välittäjä oli Hermann Bahrin ja Ludwig Hevesin 1898 perustama Itävallan kuvataiteilijoiden julkaisu Ver Sacrum (pyhä kevät). Molempien lehtien päämääränä oli toisaalta tutustuttaa itävaltalaiset lukijat ulkomaalaiseen taiteeseen ja toisaalta tehdä ulkomailla Wienin sesessionisteja tunnetuksi. Lehdet pyrkivät luomaan yhteyksiä muihin ulko- ja kotimaisiin taidelehtiin sekä näyttelyihin, joissa esiteltiin uutta itävaltalaista taidetta. Vuosina 1898–1903 ilmestynyt Ver Sacrum, toisin kuin The Studio, oli levikiltään pieni (vuonna 1900 vain 300 tilaajaa). Kuvataiteen lisäksi lehdessä esiteltiin uutta kirjallisuutta ja musiikkia, mutta erityinen huomio kohdistui näyttelyihin ja itävaltalaisiin sesessionisti-taiteilijoihin.[9] Suomen kannalta on mainittava, että lehden neljännessä vuosikerrassa 1901 julkaistiin Axel Gallénin grafiikkaa sekä Johannes Öhquistin artikkeli Gallénista.[10] Nyström tutustui lehteen Itävallan matkallaan heinäkuussa 1900 ja ihastui välittömästi julkaisuun. Hän osti Wienissä lehden aiemmat vuosikerrat ja Suomeen palattuaan tilasi lehden itselleen. Arkkitehti kertoi lehden tarjoavan hänelle suuren ilon: ”Minun on vaikea elää ilman tätä ikkunaa, jonka lävitse voin kylmästä nurkastani täältä kaukaisesta Pohjolasta katsella virkeää, elävää maailmaa.”[11] Lisäksi Nyström tilasi The Studio -lehden Kirjolan kartanon rakennusten toimeksiantajalle Edla Nobelille ja kesällä 1901 Ver Sacrum -lehden aiemmat vuosikerrat Turun taidemuseon toimeksiantajan Ernst Dahlströmin taidetta opiskelevalle tyttärelle Greta Dahlströmille. Englantilaisen arts and crafts -liikkeen ja modernin taidekäsityön esikuvallisuuteen liittyvät myös Nyströmin kirjaston lukuisat englantilaista Walter Cranea käsittelevät teokset. Kirjankuvittajana, taidemaalarina ja yhtenä arts and crafts -liikkeen johtohahmona Englannissa tunnettua Walter Cranea (1845–1915) voidaan pitää John Ruskinista lähteneen sosialistisen reformiliikkeen tradition jatkajana. Hän kritisoi teollistuneen aikansa työväestön oloja ja näki teollisen massatuotannon katkaisseen taiteen ja käsityöläisyyden hedelmällisen liiton. Crane, kuten hänen ystävänsä William Morris (1834–1896), haastoi hierarkkisen taiteen erottelun ”korkeataiteeseen” ja sitä alempiarvoisempaan ”dekoratiiviseen taiteeseen”. Morna O’Neillin mukaan näiden eriytyneiksi nähtyjen taidekäsitysten yhteen saattamisessa Crane luotasi taiteen roolia jokapäiväisessä elämässä. Tämä teki taiteilijasta poliittisesti aktiivin ja motivoi häntä työskentelemään kaikki elämänalat käsittävän taiteen edistäjänä, jolle sosialismi toimi perustana. Hänen sosialistisen sanomansa taiteelliseksi varhaistyöksi on nähty 1884 valmistunut allegorinen teos The Bridge of Life. Tosin aikalaisille teoksen sosialistinen sanoma jäi vaikealukuiseksi.[14]

Näyttelyiden ja julkaisujen myötä Walter Crane nousi 1890-luvun puolivälissä tunnetuksi erityisesti saksankielisellä kielialueella. Ilmeisesti juuri tätä kautta Nyström on tutustunut taiteilijan tuotantoon. Sveitsiläissyntyinen reformistiarkkitehti Hans Eduard von Berlepsch-Valendas (1849–1921) esitteli 1897 kirjoittamassaan artikkelissa taiteilijan erityisesti taiturimaisena kirjankuvittajana sekä maalarina ja taidekäsityöläisenä (tapettien suunnittelijana), mutta pidättäytyi tuomasta julki Cranen sosialistisia aatteita.[15] Samoin saksalainen taidehistorioitsija Wilhelm Schölermann (1865–1923) esitteli samana vuonna Cranen taidetta formalistiselta kannalta.[16]

Työväestön asuinolosuhteiden parantaminen, niin sanottu työläisten asuntokysymys, ja sosiaalireformistiset aiheet laajemminkin kiinnostivat vuosisadan vaihteessa myös Gustaf Nyströmiä. On kuitenkin vaikea sanoa, oliko Nyström niinkään kiinnostunut Walter Cranen ajamista yhteiskuntapoliittisista teemoista ja sosialismista. Nyström oli varmasti innostunut Cranesta dekoratiivisen taiteen ja piirustustaidon puolestapuhujana ja opettajana. Hän hankki helmikuussa 1898 Cranen kaksi vuotta aiemmin saksankielisenä käännöksenä ilmestyneen, sosialismin ja taiteen yhteyttä ajavan pääteoksen Die Forderungen der dekorativen Kunst (alkuperäisteos The Claims of Decorative Art ilmestyi Lontoossa 1892).[17] Kirjassaan Crane esittelee sosialismin tavoitteeksi luokkaerojen poistamisen ja ihmisarvoisen elämän edesauttamisen. Sosialismin kautta taiteilijat työskentelisivät ihmisyyden puolesta, ja todellinen taide sosialismista juontuneena oli iloa tuottavan, vapaan suunnittelun ilmaus. Nyström hankki itselleen myös saksannoksina Walter Cranen teokset Die Grundlagen der Zeichnung (alkuperäisteos The bases of Design, 1898) ja Linie und Form (alkuperäisteos Line and Form, 1900).[18] Kyseiset teokset pohjautuvat Cranen Manchesterin School of Artissa pitämiin luentoihin. Ne ovat oppikirjoja piirtämisestä ja olivat puhtaasti pedagogiselta kannalta ilmeisen kiinnostavia Nyströmille.

Walter Cranen kirjoittamista artikkeleista koottu julkaisu Ideals in Art. Papers Theoretical, Practical oli niin ikään Nyströmin kirjastossa.[19] Kirjassaan Crane pohtii taiteen ja elämän suhdetta. Teos julkaistiin 1905, mutta ei ole tiedossa, milloin Nyströmin hankki sen itselleen. Saksalaisen arkkitehdin ja taidehistorioitsijan Cornelius Gurlittin (1850–1938) jo 1898 laatiman Crane-artikkelin eripainoksen Nyström hankki vasta 1911.[20] Gurlitt esittelee Cranen taiteen tyypillisiksi piirteiksi voimakkaan ääriviivan ja yksinkertaiset värit ja tämän esikuviksi Edward Burne-Jonesin (1833–1898) ja William Morrisin, joilta Crane oli perinyt prerafaeliittisen hengen töihinsä. Artikkelissaan Gurlitt ei juurikaan ota kantaa Cranen sosialismiin. The Bridge of Life -teoksen hän näkee allegoriana elämän kulusta ilman siihen ladattua sosialismin sanomaa.[21] Tässä yhteydessä ei ole mahdollista tarkemmin paneutua sinänsä mielenkiintoiseen kysymykseen, miten Walter Cranen taide ja yhteiskuntapoliittinen vakaumus koettiin tai arvotettiin aikalaistaiteilijoiden keskuudessa Suomessa. Myöhemmin muun muassa Bertel Hintze ja Erkki Anttonen ovat nähneet Cranen kuvitustyylin vaikuttaneen Albert Edelfeltin kuvittaman Kuningas Fjalar -teoksen henkilökohtausten tyyliin. Ulkomaan matkoillaan Nyström vieraili mahdollisuuksien mukaan taidenäyttelyissä ja tutustui usein, osin arkkitehtiopiskelijoille järjestämiensä opintomatkojen yhteydessä, esimerkiksi Pietarissa Eremitaasin vanhan taiteen kokoelmaan. Matkavaikutelmistaan Englannissa heinä-elokuussa 1911 Nyström kirjoitti elävästi veljelleen Alexanderille. Hän kertoi käyneensä Lontoossa päivittäin eri museoissa kuten British Museumissa, National-Galleryssa, Royal Academy of Artsissa ja South Kensingtonin museoissa (nyk. Victoria and Albert Museum). Museokäyntien välillä hän tutustui linnoihin, kirkkoihin, käsityöpajoihin, kirjakauppoihin ja kauniisiin esikaupunkialueisiin. Perehtyessään Tate Galleryssä uudempaan englantilaiseen taiteeseen Nyström oli pohtinut sitä, kuinka me köyhät suomalaiset kuvittelemme unelmissaan olevamme jonkinlainen ”edelläkävijäkansa” ja kuinka vähän me tiedämme maailmasta, elämästä ja kulttuurista oman kulmakuntamme ulkopuolella. Vieraillessaan Wienissä heinäkuussa 1900 Nyström asioi, kuten jo aiemmin kävi ilmi, Ver Sacrum -lehden toimituksessa. Se sijaitsi tuolloin Joseph Maria Olbrichin (1867–1908) suunnittelemassa ja marraskuussa 1898 käyttöön otetussa Wienin sesessionistien uudessa näyttelyrakennuksessa. Näyttelytilat olivat kuitenkin Nyströmin Wienissä vierailun aikana tyhjillään. Sesessionistien seitsemäs näyttely oli päättynyt kesäkuun kuudentena ja seuraava avattiin vasta marraskuussa. Itävallan sesessionistit esittäytyivät Nyströmin Wienin matkan aikana Pariisin maailmannäyttelyssä.[24] Nyström pääsi kuitenkin joko tuolloin tai toisella matkallaan tutustumaan näyttelysaleihin. Siihen viittaa hänen kolme vuotta myöhemmin veljelleen Alexanderille lähettämä kirje. Viestissään Nyström esittelee Wienin sesessionistien näyttelytilan ripustusratkaisuja Turun taidemuseon ripustusmahdollisuuksien taustaksi. Berliinissä vuodesta 1893 alkaen kuvataideakatemian ja kaupungin taideyhdistyksen yhdessä järjestämä jokakesäinen suuri taidenäyttely (Die Grosse Berliner Kunstausstellung) sisälsi myös arkkitehtuuripiirustuksia ja malleja esittelevän osaston. Nyströmille se oli ammatin puolesta näyttelyn kiinnostavin osio. Kesän 1906 näyttelystä Nyström kirjoitti Berliinissä syksyllä jatko-opintonsa aloittaneelle pojalleen Gösta Nyströmille (1882–1950). Hän mainitsi näyttelyssä olevista merkittävistä, lähes 50 eri arkkitehdin suunnitelmista ja toivoi poikansa vielä ehtivän nähdä näyttelyn ennen sen sulkeutumista syyskuun viimeisenä päivänä.[26] Kirjeen sisällöstä päätellen Nyströmin oli itse vieraillut näyttelyssä Berliinin matkallaan aiemmin kesäkuussa.[27] Kirjeen lopussa Nyström huomauttaa Berliinissä kansallisgalleriassa olevasta mielenkiintoisesta retrospektiivisestä näyttelystä.[28] Kyseessä oli niin sanottu vuosisatanäyttely (Die deutsche Jahrhundertausstellung 1906), mittava saksalaisen taiteen läpileikkaus vuosilta 1775–1875. Nyström ei ilmeisestikään tiennyt, että näyttely oli päättynyt jo heinäkuun alussa. Hän oli ehtinyt nähdä sen aiemmin kesäkuussa Berliinissä ollessaan. Valitettavasti Nyströmiltä ei ole säilynyt muita mainintoja tai kannanottoja vuoden 1906 Jahrhundertausstellungin suhteen. Näyttelyssä oli esillä yli kaksituhatta teosta, pääasiassa maalauksia. Vastuullisina suunnittelijoina ja taidepolitiikan reformaattoreina toimivat kansallisgallerian johtaja Hugo von Tschudi, Hampurin Kunsthallen johtaja Alfred Lichtwark, kuninkaallisten kokoelmien pääjohtaja Woldemar von Seidlitz Dresdenistä ja taidekriitikko, kirjailija Julius Meier-Graefe. Teosten valinta ja ripustus poikkesi totutusta. Lähes tyystin poissa olivat akateemiset historianmaalaukset ja esiin nostettiin individualistisiksi koettu taide. ”Uudelleen löydettyjä ” taiteilijoita olivat Otto Runge, Caspar David Friedrich, Anselm Feuerbach, Arnold Böcklin ja Hans von Marées. Näyttelyn lähtökohtana oli formaalis-esteettisesti perusteltu näkemys (saksalaisen) taiteen kehityksestä ja se toimi myös ajankohtaisena välienselvittelynä sesessionistisesti leimautuneen Berliinin modernin taiteen ja virallisen, akateemisen taiteen edustajien kesken. Näyttely oli kokonaisuudessaan käänteentekevä saksalaisen 1800-luvun taiteen uudelleen arvottamisessa. Samalla uuden näyttelypolitiikan avulla Berliinin kansallisgalleria muutettiin nykyaikaiseksi kuvagalleriaksi.[29]

Taiteen esillepanoa Berliinin näyttelyssä leimasi uusi ja varmasti Nyströmiäkin sävähdyttänyt näyttelyarkkitehtuuri. Saksalaisarkkitehti Peter Behrens oli luonut näyttelytiloille vaaleilla, yläosastaan stilisoidusti friisiornamenteilla koristelluilla seinäkankailla uudenlaisen, yhtenäisen muodon ja ilmeen. Saleissa maalaukset olivat pääosin yksi- tai kaksirivisesti seinille ripustettuina.[30] Missä määrin ja kuinka syvällisesti Nyström ymmärsi näyttelyn radikaalin sisällöllisen sanoman, jää arvailtavaksi.[31] Aiemmin hän oli joutunut pohtimaan näyttelyripustusta ja -arkkitehtuuria koskevia seikkoja Turun taidemuseon ja Suomen Taideyhdistyksen kokoelmien esillepanon yhteydessä. Useissa taidenäyttelyissä 1800-luvun lopulla niin Suomessa kuin ulkomailla esiteltiin arkkitehtuuria omana taidelajinaan – arkkitehtuuripiirustukset nähtiin nivoutuvan läheisesti taidekenttään. Nyströmin Säätytaloa ja Helsingin kaupungille rakennettavaa reaalikoulua varten laatimat piirustukset olivat esillä Ritarihuoneella järjestetyssä taidenäyttelyssä 1885.[32] Piirustuksistaan arkkitehti sai kunniamaininnan, samoin kuin Pietarin hygienianäyttelyssä 1893 esille olleista suunnitelmista.[33] Nyström oli liittynyt jo 1883 Suomen Taiteilijaseuran jäseneksi. Lokakuussa 1884 Säätytalovaliokunta oli kutsunut tuolloin vasta 28-vuotiaan Nyströmin taiteelliseksi asiantuntijajäseneksi arvioimaan Aleksanteri II:n muistomerkin kilpailutuloksia. Myöhemmin Nyström laati muistomerkin toteuttaneen Walter Runebergin patsasryhmän arkkitehtonisen kivijalustan. Lisäksi hän laati 1880-luvulla useita suunnitelmia sovelletun taiteen alalla. Nyström suunnitteli muun muassa Venäjän keisarille ja keisarinnalle lähetettävien onnitteluadressien koteloita tai rakennusten juhlakoristeluja Helsingissä. Yliopistorakennuksen koristelusuunnitelma Aleksanteri III:n kruunajaispäivän 27.5.1883 juhlallisuuksia varten on säilynyt.[35] Venäjän keisarin vierailua varten elokuussa 1885 Nyström suunnitteli yliopiston ja senaatin somistamisen[36] ja hänen opiskelutoverinsa Sebastian Gripenberg puolestaan koristeli kaupungintalon. Lehdistössä kiiteltiin tuolloin, kuinka:

    Näissä rakennuksissa koristeet eivät peitä niiden rakennustaiteellista kauneutta vaan päinvastoin korostavat sitä, seppeleet ja muut koristeet kun ovat niin järjestetyt että ne saattavat niiden kauniimmat osat tavallista enemmän näkyviin. Senaattihuoneen fasaadilla on pylväsrivin takainen pohja peitetty tummanpunaisella kankaalla, jossa on Suomen vaakunan leijona kullasta, yliopiston fasaadilla taas sinisellä kankaalla, jossa on valkoisia enkelinkuvia jokaisessa pylväsvälissä, ja raatihuoneen fasaadissa punaisella kankaalla, jossa on Suomen ja Helsingin vaakunat. Samoihin aikoihin 1880-luvulla Nyströmin johtava asema arkkitehtina ja arkkitehtuurin opettajana sekä kunnallispoliitikkona vakiintui. Hänet valittiin Helsingin kaupunginvaltuutetuksi 1884 (valtuutettuna aina vuoteen 1904) ja syksyllä 1885 Polyteknillisen opiston arkkitehtuurin pääopettajaksi (professorin arvo 1895). Nyströmin kuuluisimmat suunnitelmat Säätytalo ja Valtionarkiston rakennus valmistuivat saman vuosikymmenen lopulla.

Yllättäen paljon myöhemmin, lähes kuusikymmenvuotiaana vuonna 1915, Nyström otti osaa veistokilpailuun. G. A. Petreliuksen säätiö oli tuolloin julistanut kilpailun suihkulähteen suunnittelusta Turun Samppalinnaan. Nyströmin palkinnotta jääneestä ehdotuksesta ”AURA” ei ole säilynyt kuvallisia dokumentteja. Kirjeenvaihdon mukaan veistosryhmän 2,3 metrin korkuisiksi kaavaillut päähahmot olisi valettu pronssiin ja muut osat olisivat olleet pronssista ja graniitista, kustannusarvio ollessa 125.000 markkaa. Kilpailuun Nyström lähetti kolme piirustusta ja kaksi kipsimallia.[38] Nyström laati ehdotuksen nimimerkin suojissa ja kätki henkilöllisyytensä visusti myös säätiölle lähettämissään kirjeissä muuttamalla niissä käsialansa. Varjostiko pelko mahdollisesta epäonnistumisesta ja sen paljastumisesta Nyströmin yritystä veistotaiteen alalla? Kuvanveistäjistä Walter Runeberg (1838–1920) ja Emil Wikström (1864–1942) työskentelivät Nyströmin kanssa ammatillisissa suunnitteluprojekteissa ja olivat arkkitehdin läheisiä tuttavia. Yhteys Wikströmiin ajoittuu 1890-luvun alkuun. Nyström toimi vuodesta 1894 säätyjen asettamana Säätytalon otsikkoryhmän toimikunnassa. Arkkitehti avusti otsikkoryhmäveistoksen suunnittelijaa Wikströmiä teknisellä asiantuntemuksellaan mutta myös yhteyksillään eri valimoihin. Mari Tossavaisen mukaan Nyströmin ja Wikströmin ammatillinen suhde ei vastannut hierarkkista arkkitehti-kuvanveistäjä asetelmaa vaan heidän kanssakäymisensä oli läheistä ja kummankin ammatillista osaamista kunnioittavaa. Walter Runebergin ja Nyströmin välinen tuttavuus virisi varmasti paljon aikaisemmin kuin kesällä 1894, jolloin Hangossa kesää viettänyt Runeberg muotoili ystävänsä rintakuvan.[40] Myöhemmin Runeberg ja Nyström koristelivat yhdessä Helsingin Aleksanterin yliopiston juhlasalin riemujuhlaa varten marraskuussa 1896. Nyström laati joidenkin Runebergin muovailemien henkilöveistosten jalustasuunnitelmia, kuten Antti Chydeniuksen muistopatsaaseen Kokkolaan (1902), J. L. Runebergin rintakuvaan Pietarsaareen (1904) ja Zacharias Topeliuksen hautamuistomerkkiin Helsinkiin (1905). Runeberg puolestaan suunnitteli julkisivuveistoksia Nyströmin rakennuksiin. Näitä olivat muun muassa elinkeinoja kuvaava veistossarjan ikkunoiden yläpuolisiin kaariaiheisiin Suomen Yhdyspankin Helsingin Aleksanterinkadun konttorissa ja Suomen Pankin Viipurin konttorin ikkunoiden ja sisäänkäynnin yläpuoliset veistokset. Runeberg ja Nyström toimivat lisäksi yhtä aikaa Taideyhdistyksen johtokunnassa, mistä myöhemmin tarkemmin. Oman sukupolvensa kuvataiteilijoista Nyström oli enemmän tai vähemmän läheisessä kanssakäymisessä Albert Edelfeltin (1854–1905), Hjalmar Munsterhjelmiin (1840–1905) ja Woldemar Toppeliuksen (1858–1933) kanssa. Viisikymmentä vuotta täyttävää Edelfeltiä hän onnitteli seuraavin sanoin: ”Herr Artisten Albert Edelfelt, Ärande Broder! Någongång då jag besökte ett af mina arbeten som föreföll mig att i en ringa mån hafva lyckats, tyckte jag mig vara i ett tempel, der mina bästa tankar omgåfvo mig och en känsla af frid fyllde min själ. För Dig som haft lyckan att med alla Dina arbeten kunna anslå medljudande strängar i landsmäns bröst, bör en återblick öfver det Du uträttat vara härlig. Jag lyckönskar Dig hjärtligt. Gustaf Nyström.”[41]

Syksyllä 1904 Nyström tutkiskeli useaan otteeseen Edelfeltin maalamaa Ingrid Ahlquistin muotokuvaa Ateneumissa. Nyström kirjoitti Ahlquistin äidille, Edla Nobelille, muotokuvan olevan edukseen näyttelyssä mutta epäili jo, että Ahlquistien asunnossa tausta (tapetti) ei sopisi tauluun, joka vaati hyvin lämpimän ympäristön.[42] Viittaus tapettiin saattaa toki olla vertauskuvallinen arvio Ahlquistien kodin ilmapiiristä, mutta Nyström on ilmeisimmin kuitenkin tarkoittanut konkreettia sisustusta, josta hän oli perhetuttavana varmasti perillä. Nyström oli kiinnostunut englantilaisen arts and crafts -liikkeen piiristä levinneestä sisustussuunnittelusta, jossa artesaani-tapetit olivat keskeisessä asemassa. Mainittakoon myös, että Nyström toimi Tampereen Tapettitehtaan 1901 ja vuotta myöhemmin suomalaisen tapettiteollisuuden järjestämän tapettien suunnittelukilpailun tuomaristossa.[43]

Woldemar Toppeliuksen ja tämän puolison Marga Toppelius-Kiseleffin (1862–1924)  taidetta Nyström piti ”kauniina”.[44] Nyströmin omisti ainakin yhden Toppeliuksen meriaiheisen maalauksen. Teos oli Nyströmien mieleen: ”Vi har så mycken glädje af den friska sjöluft som blåser in från Din tafla i vårt hem.”[45] Nyströmin kauneuskäsitteeseen ja taiteen arvottamiseen palaan vielä tarkemmin alempana. Ystävänsä Hjalmar Munsterhjelmia Nyström luonnehti tämän hautajaisissa lempeäksi, hyväsydämiseksi henkilöksi, jonka kaunis taide pysyy lujasti mielessä.[46] Tiedossa ei ole, omistiko Nyström Munsterhjelmin teoksia. Vuonna 1901 hänellä oli kotonaan ainakin yksi Gunnar Berndtsonin (1854–1895) maalaus, josta Nyström käytti nimeä ”En herdinna”.[47] Keväällä 1906 Nyström osti Louis Sparrelta (1863–1964) yhden etsauksen 75 markalla: ”Nattstämningen gör storartad lycka här hos mig”.[48] Samoihin aikoihin Nyström teki Sparren kanssa yhteistyötä Porvoon asemakaavamuutoksen laadinnan tiimoilla, mikä lienee lisännyt heidän tuon aikaista kanssakäymistään. Kaksi vuotta myöhemmin, keväällä 1909, Nyström aikoi hankkia myös Helene Schjerfbeckin (1862–1946) teoksen. Arkkitehti oli tutustunut henkilökohtaisesti Schjerfbeckiin viimeistään 1900-luvun alussa Taideyhdistyksen johtokunnassa, jonka tiettyihin kokouksiin Schjerfbeckin osallistui Taideyhdistyksen piirustuskoulun opettajan roolissa kevääseen 1901 asti. Toukokuussa 1909 Nyström kirjoitti taiteilijalle saaneensa vanhan ystävänsä Walter Runebergin välittämänä tiedon, että hän voi hankkia Schjerfbeckin parhaillaan Suomen Taideyhdistyksen näyttelyssä Ateneumissa esillä olevan työn. Nyström iloitsi saadessaan vihdoin omistaa Schjerfbeckin kädestä lähtenyttä taidetta, jota hän oli niin kauan toivonut, ja lähetti kirjeessä sovitun 300 markan maksun teoksesta.[49]

Schjerfbeckiltä oli kyseisessä näyttelyssä esillä vain yksi teos: Pukukuva (Kostymbild).[50] Leena Ahtola-Moorhousen mukaan kyseinen öljyvärityö oli maalattu samana vuonna ja se ostettiin näyttelystä Taideyhdistyksen arpajaisvoitoksi. Teos hankittiin 1914 galleristi Gösta Stenmanin kautta Taideyhdistyksen kokoelmaan.[51] Näyttelyssä esillä ollutta teosta Nyström ei siis saanutkaan itselleen, mutta ostoaikomus itsessään kertoo hänen arvostaneen taiteilijan työtä. Marja-Terttu Kivirinta viittaa siihen, kuinka taidekriitikkona ja sittemmin galleristina toiminut Stenman havahtui Schjerfbeckin taiteen moderniuteen nähtyään nimenomaan kyseisen Pukukuvan Taideyhdistyksen näyttelyssä ja alkoi sen jälkeen kerätä tämän maalauksia.[52] Nyströmiltä ei ole säilynyt kirjeen lisäksi muita kannanottoja Schjerfbeckin taiteeseen. Nyström oli eri yhteyksissä kanssakäymisessä myös Axel Gallénin (vuodesta 1907 Akseli Gallen-Kallela, 1865–1931) kanssa. Pariisin vuoden 1900 maailmannäyttelyn Suomen komissaarina hän oli hyvin perillä Gallénin Suomen paviljonkiin maalaamista freskoista ja taidenäyttelyssä esillä olleista töistä. Kirjeessään Gallénille heinäkuussa 1900 Nyström toivoi voivansa joskus henkilökohtaisesti onnitella taiteilijaa Pariisin menestyksen johdosta sekä myös siitä huomiosta, jota Itävallan taiteilijayhdistys (Vereinigung bildender Künstler Österreichs) oli osoittanut Gallénia kohtaan. Kyseinen Wienin sesessionistien pääelimeksi noussut taiteilijayhdistys oli nimittäin muutamaa viikkoa aiemmin tiedustellut Wienissä vierailleelta Nyströmiltä Gallénin, Hugo Simbergin ja Eliel Saarisen osoitetta. Yhdistys halusi kutsua kyseiset suomalaistaiteilijat Wienin sesessionistien syksyn näyttelyyn. Siinä esiteltiin eurooppalaista uutta taidetta ja taideteollisuutta. Wienin sesessionististen taiteilijoiden ja arkkitehtien piirissä vallinneesta uudesta taidesuuntauksesta innostunut Nyströmin kirjoitti Gallénille, kuinka kyseinen yhdistys heittäytyi innolla uuden taiteen pyhään kevääseen (viittaus yhdistyksen julkaisuun Ver Sacrum). Nyström toimi asiantuntijajäsenenä 1913 Helsingin Aleksanterin yliopiston juhlasalin freskokoristelusta lausunnon antaneessa toimikunnassa. Tuolloin käsiteltiin Akseli Gallen-Kallelan ja Eero Järnefeltin ehdotukset, joiden molempien taiteellista arvoa ja vaikutusta toimikunta piti merkittävinä ja taiteellisesti toisiaan täydentävinä.[54] Myöhemmin Nyström oli ammatillisessa kanssakäymisessä Gallen-Kallelan kanssa Fritz Arthur Juséliuksen Poriin rakennuttaman mausoleumin korjaustöiden vuoksi. Hän tiedotti Gallen-Kallelaa keväällä 1917 rakennuksessa tehdyistä siihenastisista muutoksista ja tulevista korjaustoimista, joita Nyström sinne kaavaili. Kosteusvaurioista kärsineiden Gallen-Kallelan freskojen restaurointimahdollisuuksista Nyström ei katsonut voivansa sanoa mitään – taiteilija itse ymmärtäisi enemmän asiasta. Nyström oli kuitenkin Gallen-Kallelan pyynnöstä etsinyt freskomaalausta käsittelevää kirjallisuutta. Hän oli löytänyt yliopiston kirjastosta (Thomas G.) Goodwinin teoksen The Art of Mural Decoration ja teknillisen korkeakoulun kirjastosta (Axel) Tallbergin kirjan Om måleriets och färgernas kemi. Koska molemmat olivat tunnettuja teoksia, Nyström arveli Gallen-Kallelan jo tuntevan ne. Lisäksi hän suositteli ”vanhaa” Vitruviusta joka kuvaili tarkasti miten laasti freskoa varten tuli tehdä. Nyström pohti vielä kirjeessään mainitsemiinsa teoksiin pohjaten freskomaalauksen teknisen onnistumisen mahdollisuuksia Suomen oloissa ja kyseisen kaltaisessa lämmittämättömässä rakennuksessa.[55]

Mausoleumin korjaus edistyi Nyströmin ja Gallen-Kallelan yhteistyönä alkukesään 1917 asti, jonka jälkeen Nyströmin terveys heikentyi ratkaisevasti. Joulukuussa, hieman ennen kuolemaansa, hän lähetti F. A. Juseliukselle kaiken itsellään olleen mausoleumia käsittelevän aineiston. Arkkitehti näki onnellisena seikkana sen, että Gallen-Kallela oli nyt ottanut kappelin korjaustyöt omiin käsiinsä: Gallen-Kallela kasvoi työtä tekemällä ja tämä uskoi omiin voimiinsa. Pienen vihjeen Nyströmin käsitykseen taiteilijalta vaadittavasta ammattitaidosta ja sen harjaannuttamisesta antavat hänen kolme kirjettään Viipuriin taiteilija Toni Alfthan-Grönroosille (1870–1947) vuoden 1915 lopulla. Kirjeistä päätellen yhteydenoton taustalla on Nyströmin sukulaisuussuhde Alfthanin puolisoon lehtori Emil Grönroosiin (Nyströmin äiti Fredrika oli omaa sukua Grönroos). Toni Alfthan oli opiskellut Helsingissä Taideyhdistyksen piirustuskoulussa 1888–1893 ja sen jälkeen vuoden Taideteollisuuden keskuskoulussa sekä Viipurin Taiteenystävien piirustuskoulussa 1897–1901. Alfthan teki 1900-luvun alussa useita opintomatkoja ulkomaille, lähinnä Englantiin ja Saksaan – puupiirrostekniikkaa hänelle opetti unkarilainen Guyla de Kövér. Taidehistoriassa lähes tuntemattomaksi jääneen Alfthanin töitä oli esillä useaan otteeseen muun muassa Suomen Taiteilijaseuran näyttelyissä, ensi kertaa vuonna 1903.[57]

Joulukuussa 1915 Nyström kiittää Alfthania saamista puupiirroksista, joista hän piti eniten punaisella ja sinisellä värillä painetusta työstä ja josta korvauksena hän lähetti kirjeen mukana 30 markkaa. Nyström pohti, miksi Alfthan oli alkanut käyttää kiiltäviä värejä aiempien mattavärien sijaan.[58] Myös seuraavassa kirjeessään Nyström huomauttaa saamiensa puupiirrosten voimakkaasta kiiltävästä väristä, joka muistutti tuoretta öljy- tai lakkaväriä. Pitämättä kuitenkaan itseään alan asiantuntijana Nyström mainitsi kohteliaasti, että kiiltävä väri vähensi teosten ”charmia”. Hän kehotti Alfthania tarkkailemaan mitä muualla maailmassa tapahtui taiteen saralla. Nyström lupasi yrittää hankkia hänelle The Studio -lehden erikoisnumeron ”Pen, Pencil and Chalk”, joka olisi varmasti hyödyksi. Nyströmin silmissä Alfthanin piirustustekniikassa lienee ollut toivomisen varaa.[59]

Uuden vuoden tervehdyksessään Alfthanille Nyström mainitsee tietävänsä monen nuoren taiteilijan ajattelevan, että ei pidä mennä virran mukana vaan pysyä ”omana itsenään”. Tämä on Nyströmin mielestä aivan oikein, mutta taidon kartuttaminen ei silti ollut koskaan haitaksi. Anekdoottina Nyström kirjoittaa tavanneensa Ateneumissa käydessään gallerian vanhan vahtimestarin. Tämä oli napissut viimeisestä syysnäyttelystä ja sanonut, että nuorille tekisi hyvää oppia vanhojen tekijöiden tyynestä tekniikasta. Nyström oli ihmetellyt, eivätkö nuoret sitten jäljennä enää galleriassa. Vahtimestari oli todennut että eivät, koska se on niin työlästä.[60]

Mestareiden jäljentämisen kautta oppimisen arvostus viittaa Nyströmin arkkitehtuurin opetukseen. Hänen mielestään arkkitehtuuriopiskelussa piirtäminen oli paras keino oppia, ja – kuten Salme Setälä muistelee – opettaja pisti oppilaansa jäljentämään kirjojen kuvista Italian renessanssin merkittävät palatsit ja kirkot yksityiskohtia myöten. ”Vasså go o kalkera”, kerrotaan professorin silloin tokaisseen.[61]

Nyströmin mukaan taiteen nykysuuntauksiin liittyvien kysymysten ratkaisuna monet näkivät sanan ”förenkling”, yksinkertaistaminen. Mahdollisesti Nyström piti Alfthanin töitä liian monimutkaisina tai hiomattomina, koska hän kertoi tälle omakohtaisen tapahtuman opiskeluajalta Wienissä 1879. Arkkitehtuurin opettaja Heinrich von Ferstel oli Nyströmin piirustuspöydän luo tullessaan usein sanonut: ”yksinkertaisemmin, vielä yksinkertaisemmin”. Nyström oli vastannut, että siinä juuri vaikeus onkin, jolloin professori oli hymyillyt lämpimästi ja nyökännyt päätään. Nyströmin mielestä ”nerokkuuden” tekniikka pakotti yksinkertaisuuteen. Gustaf Nyström toimi elämänsä aikana useissa eri yhdistyksissä ja toimikunnissa. Antellin valtuuskunnassa hän oli porvarissäädyn valitsemana varajäsenenä 1894 –1905.[63] Suomen Taideyhdistyksen johtokunnassa hän toimi vuosisadan vaihteessa neljä vuotta. Lisäksi Nyström oli valittu jo 1884 taideteollisuusyhdistyksen hallitukseen, missä luottamustehtävässä hän toimi vuoteen 1904 asti.[64] Tässä yhteydessä ei ole mahdollista paneutua Nyströmin toimiin Taideteollisuusyhdistyksessä. Sen sijaan on syytä esitellä lähemmin Nyströmin Antellin valtuuskunnassa ja Suomen Taideyhdistyksessä ajamaa taidepolitiikkaa.

Antellin valtuuskunnan varajäsenen ominaisuudessa Nyström pääsi osallistumaan verraten harvoin valtuuskunnan kokouksiin ja niissä tehtyihin päätöksiin teoshankinnoista. Valtuuskunnan ensimmäisenä kolmivuotiskautena hän toimi Carl Gustaf Estlanderin (1834–1910) varajäsenenä. Tämän estyneenä ollessa Nyström osallistui helmikuussa 1896 kokoukseen, jossa käsiteltiin kokoelman hallintaan ja museokysymykseen liittyviä asioita, sekä kesäkuussa 1897 pidettyyn kokoukseen, jossa päätettiin tukholmalaisen mitalikokoelman ostamisesta. Viimeisellä varajäsenyyskaudellaan Nyström oli huhtikuussa 1903 päättämässä yhdessä Ernst Gustaf Palménin, Eliel Aspelinin ja Reinhold Felix von Willebrandin kanssa teoshankinnoista, joihin kuuluivat muun muassa Albert Edelfeltin piirustuskokoelma Vänrikki Stoolin tarinoihin (ostohinta 10.000 mk), Hugo Simbergin muotokuva Täti (1898) (ostohinta 1.000 mk) ja Vincent van Goghin maalaus ”Bygata” eli Katu, Auvers-sur-Oise (1890) (ostohinta 2.500 mk). Pöytäkirjoissa ei ole eritelty kyseisistä ostoista mahdollisesti käytyjä keskusteluja. Joulukuussa 1903 pidetyssä kokouksessa Nyström sen sijaan pyysi merkitsemään pöytäkirjaan eriävän mielipiteensä kokoelman kartuttamiseen taululla, jossa oli miniatyyrimuotokuvin kuvattu ruotsalaisia kuninkaallisia henkilöitä (ostohinta 250 mk).[66] Helmikuun toisena päivänä 1904 pidetty valtuuskunnan kokous oli viimeinen, johon Nyström varajäsenenä osallistui. Yhdessä Albert Edelfeltin, Palménin ja Aspelinin kanssa hän oli päättämässä Ateneumissa esillä olleesta ranskalais-belgialaisesta uusimpressionistien näyttelystä tehtävistä ostoista. Näyttelystä hankittiin Constantin Meunierin kolme teosta (ostohinta 2.550 mk) ja Pierre Puvis de Chauvannes’in pastellityö Naismalli (ostohinta 10.000 mk). Samassa kokouksessa päätettiin ostaa kokoelmiin myös Axel Gallénin öljyvärityö Kullervon kirous (1899) (ostohinta 5.000 mk). Tässä kokouksessa puolestaan puheenjohtaja Palmén ilmaisi eriävän mielipiteensä eikä puoltanut Puvis de Chauvannes’in ja Gallénin työn ostamista tässä vaiheessa.[67] Vuonna 1905 säätyjen edustajat valitsivat uudet jäsenet Antellin valtuuskuntaan. Porvarissäädyn edustajaksi tuli arkkitehti Armas Lindgren eikä Nyströmiä enää valittu uudelleen varajäseneksi.

Suomen Taideyhdistyksen vuosijäseneksi Nyström oli liittynyt jo 1885. Hänen toimintansa yhdistyksen johtokunnassa alkoi myöhemmin, vasta 1899. Tuolloin edesmenneen arkkitehti Th. Deckerin sijalle valittiin Suomen Taideyhdistykseen piirustuskoulun tarkastajaksi johtokunnan jäsen Walter Runeberg. Runebergin sijalle johtokuntaan valittiin puolestaan Gustaf Nyström. Pöytäkirjoissa Nyström mainitaan johtokunnan kokouksen läsnäolijaksi ensimmäistä kertaa 9. marraskuuta 1899. Seuranneiden yli kolmen vuoden ajan Nyström osallistui enemmän tai vähemmän säännöllisesti johtokunnan sekä myös palkinto- ja ostokomitean kokouksiin. Yhdistyksen vuosikokouksessa 10. maaliskuuta 1904 valittiin johtokuntaan kolme jäsentä, jolloin Nyström hävisi äänestyksessä R. F. von Willebrandille, Walter Runebergille ja Eero Järnefeltille ja jäi näin ollen tuolloin pois yhdistyksen aktiivisesta toiminnasta.[68]

Taideyhdistyksen johtokunta ja avustuksista ja taideostoista päättänyt palkinto- ja ostokomitea koostui 1900-luvun vaihteessa vanhemman ikäpolven taiteilijoista. Johtokunnan puheenjohtajana toimi aina poliittiseen maanpakoon 1903 joutumiseensa asti senaattori Leo Mechelin, jolloin hänen sijaisekseen valittiin Albert Edelfelt. Johtokunnassa Nyströmin aikana vaikuttivat pääasiallisesti Taideyhdistyksen intendentti Thorsten Waenerberg, kuvanveistäjä Walter Runeberg ja toimittaja R. F. von Willebrand. Kuvataiteilijoista mukana toiminnassa olivat Hjalmar Munsterhjelm, Sigfried August Keinänen ja Woldemar Toppelius (Saksaan muuttonsa asti 1901), tilintarkastajana toimi vuoteen 1901 Carl Gustaf Sanmark ja hänen jälkeensä hovineuvos W. Westzynthius sekä kokousten sihteerinä professori J. J. Tikkanen. Palkinto- ja ostokomiteassa vaikuttivat johtokunnan jäsenten lisäksi Nyströmin aikana muun muassa Fredrik Alhstedt, Albert Edelfelt, Eero Järnefelt, Robert Stigell ja Eliel Saarinen. Johtokunnan pöytäkirjat ovat niukkasanaisia ja käydyistä keskusteluista ja kokouksissa vallinneesta yhteisymmärryksestä tai eripuraisuudesta on vaikea saada niiden perusteella selvää kuvaa. Nyström itse teki kokouksissa muutamia aloitteita. Joulukuussa 1899 hän ehdotti, että Suomen lyseoiden piirustuksenopetuksen tasoa tuli kohottaa. Aloite ei kuitenkaan johtanut jatkotoimenpiteisiin.[69] Palkinto- ja ostokomitean kokouksessa joulukuussa 1900 Nyström puolsi Ahlstedtin, Stigellin ja Tikkasen kanssa Axel Gallénin teoksen Kullervon kirous ostamista yhdistyksen kokoelmiin. Hankinta kuitenkin hylättiin kuuden vastaäänen vuoksi (Sanmark, Waenerberg, Runeberg, Munsterhjelm, Oskar Kleineh ja Keinänen).[70] Kuten aiemmin kävi ilmi, teos hankittiin neljä vuotta myöhemmin Antellin taidekokoelmaan. Keväällä 1903 Nyström oli ajamassa Carl Robert Sederholmin (1818–1903) merkittävän rakennusmallikokoelman sijoittamista Ateneumin tiloihin. Aie ei valitettavasti toteutunut ja mallikokoelma joutui kymmeniksi vuosiksi kadoksiin.[71]

Marraskuussa 1901 Nyströmin välitti Taideyhdistyksen johtokunnalle arkkitehti Jac. Ahrenbergin Taideteollisuusyhdistyksessä herättämän ajatuksen Alfred William Finchin värväämiseksi grafiikan opettajaksi myös Taideyhdistyksen kouluun. Johtokunnassa käytyjen keskustelujen tuloksena Finch palkattiin opettamaan etsausta myös piirustuskoulussa, aluksi kahden vuoden koeajajalla.[72]

Vuoden 1901 alussa Taideyhdistyksen ylläpitämän Helsingin piirustuskoulun reformitarvetta selvittämään määrättiin komitea, johon kuuluivat Waenerberg, Runeberg ja Nyströmin sekä taiteilijajäseninä Järnefelt, Gebhard ja Ahlstedt. Nyströmin mahdolliset kommentit eivät käy ilmi pöytäkirjoista. Taiteilijajäsenet tekivät ehdotuksen muutoksiksi opetusohjelmaan, jonka pohjalta opetusohjelmaa kehitettiin. Opetus monipuolistui ja oppilaiden valintamahdollisuuksia laajennettiin.[73] Syyskuussa 1902 johtokunta käsitteli piirustuskoulun kahden opettajan toimen täyttämistä. Yksimielisesti päätettiin jatkaa maalausluokan opettajana toimineen Gebhardin opetuskautta, sen sijaan toisesta opettajasta käytiin äänestys. Viisi ääntä saanut Väinö Blomstedt valittiin kahden äänen saaneen Waenerbergin sijaan. Ilmeisimmin juuri Mechelin ja Nyström olivat Blomstedtin valintaa vastaan, koska heistä kumpainenkin oli jättänyt päätöksestä kirjallisen vastineen.[74]

Vuosisadan vaihteessa taiteilijat arvostelivat Taideyhdistyksen kokoelman näyttelyripustusta Ateneumissa. Nousseen kritiikin vuoksi Nyström nosti syksyllä 1902 esiin kysymyksen, miten yhdistyksen intendentin (Waenerberg) sinänsä ansiokasta ripustusta voitaisiin kehittää vastaamaan uusia vaatimuksia. Keskustelujen siivittämänä päätettiin perustaa ripustuksen parantamista ajamaan komissio, johon intendentin lisäksi kuuluivat Edelfelt, Tikkanen, Järnefelt ja Armas Lindgren. Samalla keskusteltiin mahdollisesta museolautakunnasta, joka päättäisi jatkossa teosten esillepanosta. Pöytäkirjoja paljastavampi lähde Nyströmin suhtautumiseen kuvataiteeseen ja taiteilijan ammattitaitoon on hänen tammikuussa 1902 ystävälleen Woldemar Toppeliukselle Berliiniin kirjoittama kirje.[76] Nyström kertoo kirjeessään taideyhdistyksen edellistä palkinto- ja ostokomitean kokouksesta (28.11.1901), jossa kokoelmaa päätettiin kartuttaa Juho Rissasen akvarellilla Povarissa (1899). Pöytäkirjassa ostaminen mainitaan ilman käytyä keskustelua, kokouksen osallistujiksi nimetään Waenerberg, von Willebrand, Runeberg, Nyström, Munsterhjelm, Edelfelt, Järnefelt, Stigell ja Tikkanen.[77] Nyström sen sijaan kuvailee tapahtuman olleen suuri debatti, jossa Runeberg vimmastui. Nyströmin mielestä ruman ja kehnosti tehdyn Rissasen työn Edelfelt oli julistanut merkkiteokseksi, joka oli saatava kokoelmaan. Tällöin Runeberg oli tehnyt varsin selväksi oman poikkeavan mielipiteensä asiaan. Enemmistö oli kuitenkin taipunut Edelfeltin ostoehdotuksen kannalle.[78]

Nyström jatkaa, että hän huomaa tulleensa vanhaksi: Suomessa oli niin paljon uutta taidetta jota hän ei parhaalla tahdollakaan voinut ymmärtää ja pitää kauniina. Tästä esimerkkinä on juuri mainittu Rissasen akvarelli, joka oli hänestä pääasiassa ruma. Mutta rumuutta ei Nyström teoksessa pelkäisi, jos vain taiteilija olisi yrittänyt toteuttaa teoksensa paremmin. Tämä sen sijaan tuntuu halveksineen jokaista ulkoista asiallisuutta [taitoa]. Edelfelt oli sanonut, että juuri persoonallisuus taulussa oli arvokasta. Nyström kirjoittaa persoonallisuuden taiteessa olevan hänelle kuitenkin arvo vain jos se on yhteneväinen rakkauteen kunnioittaa taiteen tehtävää, siihen että taiteilija pyrkii tehtävän jaloon ratkaisuun eikä tuo ateljeestaan ulos mitä tahansa roskaa. Epäonnistumisia tapahtuu toisinaan, jolloin useimmat saavat osakseen häpeää ja kovia sanoja. Nyströmin mukaan nykyisin näytti kuitenkin olevan joukko kotimaisia taiteilijoita, jotka saivat kuuluisuutta mitä tahansa he tekivätkin. Nyström arvelee, ettei kunnia heille kauan kimaltele.[79]

Aikalaiskritiikki ei toki ylistänyt Povarissa-teoksen kauneutta, mutta näki sen merkityksen arvokkaana tapainkuvauksena ja ”suomalaisen taiteen” toteutumana, erityisesti Pariisin maailmannäyttelyn 1900 kehyksessä.[80] Marja-Terttu Kivirinta pohtii tutkimuksessaan juuri Rissasen taiteen aikalaisesittelyä kansanomaisen ”suomalaisena” poliittisesti nuorsuomalaisessa hengessä, ja viittaa myös Rissasen taustan merkitykseen suomenkielisenä, maaseutuoloista nousseena taiteilijana.[81] Svekomaanille, kielipoliittisesti ruotsinkielisyyttä tiukasti ajaneelle ja akateemista oppineisuutta arvostaneelle Nyströmille tämän kaltainen ”suomalaisuus” ei ainakaan lisännyt Rissasen eikä hänen taiteensa arvostusta, kuten ei myöskään Nyströmin kehnoksi näkemä tekninen toteutus. Samaan aikaan Taideyhdistyksen sihteerinä toiminut J. J. Tikkanen pystyi arvottamaan Povarissa-teosta  Nyströmin sääntöihin kahlittua näkemystä laajemmasta horisontista: ”Man må kalla bilden osmaklig, om man så vill, ursprunglig är denna konst i alla fall, oslipad, karrikerande, hård och otymplig, men liksom Bond. Breughel [Bonde-Brueghel, eli Pieter Brueghel vanhempi], lefvande sedeskildring, icke kopiering af modeller. Hvar och en af dessa figurer är fattad i sin väsentlighet och deltar i förloppet med en uppriktighet, som man plägar anträffa hos de primitiva mästarna.”[82]

Nyström itse edusti suunnittelijasukupolvea, joka arvotti niin arkkitehtonista suunnitelmaa kuin taideteostakin akateemisen tradition kautta. Taiteilijan tuli tuntea historia, hänen tuli olla ammatillisesti oppinut ja taitava ja hänen oli kyettävä tuomaan töissään esiin kauneus. Uutta ja merkittävää saattoi luoda vain henkilö, joka oli tutustunut oman alansa historiaan ja oppinut sen tarjoamista parhaimmista esimerkeistä. Lisäksi taideteoksen tuli olla teknisesti hyvin toteutettu ja sen tuli miellyttää. Esimerkiksi arkkitehtuuri ei täyttänyt tehtäväänsä olla kaunista taidetta käytännön tarkoitusperien vaateita noudattamalla. Päinvastoin arkkitehtuurin muodon tuli antaa tarkoitusperälle ilmaisu ja puhutella katsojan ymmärrystä ja kauneuden tunnetta.[83] Nyströmin mielestä yksilöllisyys sinänsä oli toivottavaa, mutta harmonisen taideteoksen luomisessa yksilöllisyyden korostaminen historian kustannuksella ei tuottanut tulosta. Kuten Ville Lukkarinen on tiivistänyt, Nyströmin taidekäsityksen mukaan taiteen korkein päämäärä oli kehittää ja jalostaa ihmishenkeä. Tällöin taide oli myös kaunista ja harmonista, ja taiteilijan tuli pyrkiä luomaan teokseensa harmoninen osien tasapaino.[85] Nyströmin mukaan taiteilijalla tuli siis olla taitoa luoda kaunis, esikuvallinen taideteos pohjaten historian tuomaan kokemukseen ja korostamatta liiaksi omaa persoonallisuuttaan. Kysymys taiteen esikuvallisuudesta tiivistyi keväällä 1911 Suomessa käytyyn keskusteluun Edvard Munchin Kylpeviä miehiä -teoksesta (1907–1908). Antellin valtuuskunta osti tuolloin taidekokoelmaan kyseisen teoksen, mitä laajasti paheksuttiin.[86] Myös Nyström kirjoitti tuolloin yleisönosastoon ja moitti teosta viimeistelemättömyydestä. Nyströmin mielestä taideteoksen tuli olla nautittava (mitä Munchin teoksen viimeistelemätön tekotapa ei hänen mukaansa sallinut), ei ainoastaan taiteilijoiden ja muutamien asiantuntijoiden piirissä vaan myös taidetta rakastavan laajan yleisön keskuudessa.[87]

On lopuksi syytä korostaa, että Nyströmin taidekäsitys sinällään ei ollut konservatiivinen siinä mielessä, että hän olisi pyrkinyt jarruttamaan muutoksia itsessään tai että hän olisi vastustanut uutta, tai muuttuvan yhteiskunnan vaatimia uudistuksia. Hänen elämänsä loppuvaiheessa muutokset taiteessa ja taiteilijan ammattikuvassa olivat kuitenkin niin nopeita, että Nyström ei tuntenut pysyvänsä muutoksien mukana. Silti hän pyrki, asettamiensa omien rajojen sisällä, kokemaan ja ymmärtämään uutta ja innostumaan täysin rinnoin kokemastaan. Pankinjohtaja Wilhelm Beyrathille Nyström kirjoitti vierailustaan Wienissä 1900, entisessä opiskelukaupungissaan, joka hänen mukaansa oli uudelleen arkkitehtuurin uudenaikaisimman tyylin hurmaavan liikkeen kärjessä:

    ”Det är alldeles underbart att se med hvilken entusiasm dessa sydlänningar hängifva sig åt en idé. Ingen möda synes dem värd ens en tanke. Ingen tvekan. Men – ej heller någon hänsyn för olika tänkande. Minet för ’de gamla’. Dem forkar man utan barmhertighet. Till ’de ungas’ försvar måste man dock framhålla att de blifvit hänsynsläst behandlade af dem som ännu för ett par år ägde all makt. Men nu eröfra de unga i sin tur allt och väl förtjäna de den framgång de ha, ty ’de hafva älskat mycket’. Konsten är för dem menniskolifvets högsta yttring och – för att den må kunnas vara det i våra dagar, likasom den varit det i gångarna – måste den vara modern! Det är en njutning att lefva med i en tid då dylika omhvälfningar äga rum. Vill du vara med så sätt emellertid hela din själ in i leken. Mindre insats gillas ej. – Men gör der det och har du något att säga, då har du ock rullat den menskliga kulturens triumfvagn ett styck på dess oändliga väg mot ljuset.”[88]

Amsterdamissa on esillä Rijksmuseumin kaikkien aikojen kallein näyttely Late Rembrandt, joka on tehty yhteistyössä Lontoon National Galleryn kanssa. Suurnäyttelyn teokset ovat Rembrandt Harmenszoon van Rijnin (1606–1669) loppukaudelta 1650­–1669, ja niiden joukossa on harvinaisia lainoja yhdysvaltalaisista museoista.

Omistan näyttelykirjoituksen New Yorkin Metropolitanin taidemuseon Rembrandt-asiantuntija Walter Liedtkelle, joka menehtyi näyttelyn avajaisviikolla.

Näyttelyä Rembrandtin loppukauden teoksista ei ole aiemmin nähty vaikka Rembrandtin suurnäyttelyitä on tehty tasaisesti eri maanosien parhaissa museoissa.[1] Late Rembrandt -näyttely on tehty yhteistyössä Lontoon National Galleryn kanssa, josta näyttely siirtyi vastikään peruskorjauksen jälkeen kokonaan avattuun Rijksmuseumiin.[2] Näyttely sisältää noin 40 maalausta, 20 piirustusta ja 30 grafiikanvedosta, pienin museokohtaisin vaihteluin. Useista paperiteoksista näyttelyissä oli esillä eri versiot samasta aiheesta, lisäksi Rijksmuseumin näyttelyä täydentää neljä maalausta: Jan Sixin muotokuva, n. 1654 (Six Foundation Amsterdam),  Jakob ja enkeli, n. 1659 (Gemäldegalerie Berliini), Omakuva Zeuxiksena, n. 1662 (Wallraf-Richartz-Museum Köln) ja Perhemuotokuva, n. 1665 (Herzog Anton Ulrich-Museum Braunschweig).[3]

Loppukauden teoksia kuvaillaan erityisen innovatiivisiksi sekä teknisesti että sisällöllisesti. Niissä korostuvat epäkonventionaaliset tavat kuvata traditionaalisia aiheita sekä erityisen voimakkaat, kirkkailla väreillä tai jyrkillä valon ja varjon eroilla saavutetut efektit. Rembrandtin empaattinen tunteiden ja ristiriitaisten ajatusten kuvaus on herkkävaistoista ja älyllistä. Näyttelyssä on keskitytty selittämään, mistä lähteistä Rembrandt ammensi maalausaiheitaan ja ruokki mielikuvitustaan, ja miten tekninen toteutus on muuttanut traditionaalisten aiheiden käsittelyä. Loppukaudeksi luetaan tuotannon viimeinen kolmannes eli 1650-luvun jälkeen syntyneet teokset kuolinvuoteen 1669 saakka.[4] Syvennyn tässä kirjoituksessa valikoituihin teosaiheisiin, joka ei tee oikeutta koko näyttelylle, mutta osoittaa siihen valittujen teosten vaikuttavuutta. Näyttelyn avajaisissa piti olla mukana myös Hollannin taiteen erityisasiantuntija Walter Liedtke (1945–2015), joka kuitenkin luopui matkasta Yhdysvaltain itärannikolla sattuneiden lumisateiden vuoksi. Liedtke menehtyi samalla viikolla (3.2.2015) tapahtuneessa Valhallan paikallisjunaturmassa kotimatkalla työpaikaltaan Metropolitanin taidemuseosta. Liedtke oli Metropolitanin palveluksessa 35 vuotta, jossa hänen tehtäväkseen tuli jo 1980-luvun alusta hoitaa Metropolitanin noin 400 alankomaisen taiteen teoksen kokoelmaa. Euroopan ulkopuolisista kokoelmista se on yksi merkittävimmistä. Kokoelma sisältää useita Rubensin, Rembrandtin ja Vermeerin teoksia, joiden esittämisestä ja tutkimisesta Liedtke vastasi.[5] Surullinen uutinen Liedtken kuolemasta on koskettanut erityisesti pientä Hollannin taiteen tuntijoiden joukkoa, ja suurta joukkoa yleisöä, joka on saanut nauttia Liedtken asiantuntijuudesta niin näyttelyinä kuin julkaisuina.

Viimeisin oma kokemukseni Liedtken mittavasta työstä oli New Yorkissa 2007 esillä ollut näyttely Dutch Paintings. Museo esitti ensimmäistä kertaa 228 hollantilaisen maalauksen kokoelmansa museohistoriallisena kokonaisuutena, josta Liedtke kirjoitti yli 1000-sivuisen kaksiosaisen kokoelmakirjan.[6] Liedtken kunnianhimoinen omistautuminen on näkynyt julkaisujen ja näyttelyiden määrässä, mutta erityisesti sisällössä. Peloton esimerkki on vuodelta 1995–1996, jolloin Metropolitanin taidemuseo järjesti näyttelyn Rembrandt/ Not Rembrandt. Näyttely järjestettiin vaiheessa, jolloin ristiriitaisia tuntemuksia ja argumentteja puolesta sekä vastaan herättänyt Rembrandt Research Project oli tuominnut useita Rembrandtin teoksiksi luultuja teoksia hänen oppilaidensa töiksi.[7] Tutkijat päätyivät tuottamaan Rembrandt/ Not Rembrandt -näyttelystä kaksi erillistä näyttelyluetteloa, jotta Metropolitanin taidemuseon teosten eriävät attribuoinnit olivat avoimesti tarkasteltavissa ja keskusteltavissa teosten äärellä. Walter Liedtken elämäntyön kunniaksi aloitan näyttelyarvion Metropolitanin taidemuseosta lainatusta piirustusparista, Elsje Christiaens hirsipuussa, 1664 ja Elsje Christiaens hirsipuussa, kolmeneljäsosaa profiilissa, 1664. Tämä sinänsä 1600-luvun arkeen kuuluva tapahtuma Amsterdamissa herätti kohua, sillä nuorta naista ei ollut julkisesti hirtetty 21 vuoteen. Nuori Elsje oli tanskalaistyttö, joka oli tullut Amsterdamiin etsimään töitä piikana. Siinä kuitenkaan onnistumatta häneltä jäi vuokrat maksamatta. Kahden viikon rästeistä aiheutui riita vuokraemännän kanssa, jonka seurauksena emäntä kuoli kaatuessaan kellarinportaikkoon. Elsje tuomittiin kuolemaan 1. toukokuuta 1664 emäntänsä surmaamisesta. Hänet hirtettiin Volewijkin hirsipuukentällä (nykyinen Pohjois-Amsterdam), josta hirttopuut rikollisineen näkyivät varoituksena muille mereltä päin kaupunkiin tulijoille. Varoituksena toimi myös hirsipuussa Elsjen löysän ruumiin vieressä roikkuva kirves, joka oli ollut hänen aseensa vuokraemäntää vastaan.[9]

Näyttelyssä on kaksi versiota tapahtumasta. Ensimmäisessä Elsjen hengetön ruumis on kuvattu suoraan edestä ja toisessa sivusta. Kynällä ja pensselillä Rembrandt on luonnostellut Elsjen hartioilta lysähtäneen pään, silmät suljettuina, suu hieman vinosti avoinna sekä hartiat hiukan eteenpäin tuettuina hirsipuiden väliin. Teokset ovat reportaasinomaisia, ilman tuskaa tai suuria tunteita, ilman dekoraatioita tai taustan kuvausta tapahtumalle. Ne ovat nopeita kuvauksia suoraan elämästä, tosin tässä poikkeuksellisen järkyttävästä yleisötilaisuudesta. Termi naar het leven eli ”suoraan luonnosta”, tai ”suoraan elämästä” kuuluu olennaisesti Rembrandtin teoksiin. Elämä tarkoittaa tässä kaikkia luonnollisia esiintymiä, sekä kuolleita että eläviä. Karel van Manderin (1548–1606) mukaan suoraan elämästä oli vastakohta termille uyt den gheest eli ”ajattelun mukaan” tai ”mielikuvituksen mukaisesti”.  Naer’t leven (naar het leven) tarkoittaa kuvallista esittämistä empiiriseen tarkasteluun perustuen ja sisältyi naturalistiseen taiteen selitykseen. Tosielämän objektien kuvaus suorasta havainnoinnista sisälsi useita aiheita: muotokuvia, luonnoksia ilmeistä, maisemia, eläimiä, kasveja. Naer’t leven -termi on todennäköisimmin Rembrandtin itsensä käyttämä luonnehdinta, sillä se esiintyy tämän konkurssin inventaariodokumenteissa. Tosin termi ei ole täysin ongelmaton, sillä Rembrandtin piirustukset Kristuksen päästä sekä leijonasta olivat myös merkitty ”suoraan elämästä”. Termi on siten ymmärrettävä laajemmin, sisältäen myös idean havainnoinnin ja tallentamisen ympäröivistä lähteistä, elämästä ja luonnosta, kaikkine karmaisevine yksityiskohtineenkin. Näyttelyn noin 50 paperiteosta havainnollistavat sekä sommittelun vaiheita että grafiikan vedosversioita eri paperilaaduille. Valaistuksen määrä on yökuvausten grafiikkasarjassa erityisen niukka. Nyanssit melkein mustissa grafiikoissa ovat paljonpuhuvia, kuten teosparissa Ristiltä nosto soihdun valossa, 1654.[11] Siinä Kristusta lasketaan ristiltä lakanoiden varassa soihdun valossa, joka valaisee myös oikealle sijoittuvasta väkijoukosta nousevan käden. Pelkästään tällä eleellä Rembrandt on vanginnut Kristusta surevan henkilön nöyrän epätoivon ja kunnioituksen. Näyttelyssä toistetaan Rembrandtin innovatiivisuutta vanhana mestarina, yksityiselämässä kohdatuista henkisistä että materiaalisista tappioista huolimatta. Rembrandt kävi läpi konkurssin ja St. Antoniesbreestraatin kodin menetyksen vuonna 1659, palkkioriitoja asiakkaiden kanssa ja Amsterdamin kaupungin tilaaman Claudius Civilistä esittävän teoksen hylkäämisen 1662[12] sekä rakkaan elinkumppanin Hendrickjen kuoleman 1663. Näyttelyn nimi Late Rembrandt viittaa myös taiteilijan kypsällä iällä saavuttamaan neron maalaustyyliin, Altersstil, joka liitettiin Rembrandtiin erityisesti saksankielisessä tutkimuksessa. Käsitteeseen liitettyjä ominaisuuksia kuten abstraktioiden kuvaamista ja muodollista yksinkertaistamista liitettynä vakavampaan syventymiseen ja intellektuaaliseen sisältöön epäilemättä löytyy Rembrandtin loppukauden teoksista. Nykypäivän tutkimuksessa tarkastellaan laajemmin persoonallisia olosuhteita, joissa taiteilija työskenteli, oletettujen kypsyyskausien sijaan. Sosiaaliset olosuhteet sekä fyysinen ja mentaalinen terveydentila kertovat taiteilijan kyvystä jatkaa luovaa työskentelyä vanhemmalla iällä.[13]

Amsterdamissa kilpailu porvarillisilla taidemarkkinoilla oli työlästä jopa Rembrandtille. Jos kaupungintalon tilaustyön hylkääminen oli nöyryyttävää, ei tilannetta helpottanut myöskään se, että suurimman osan tilaustöistä sai Rembrandtin oppilas Govert Flinck (1615–1660).[14] Amsterdamissa toimi samaan aikaan satoja maalareita ja vaikka kasvavassa kaupungissa oli lupaavasti ostajakuntaa, oli ikääntyvän mestarin uusiuduttava erottuakseen edukseen. Rembrandt etsi väsymättömästi ratkaisuja esittää aiheita uudella tavalla, joka on osoitettu näyttelyssä myös menneiden että aikalaismestareiden kanssa kilvoittelun hengessä. Provosoiva esimerkki löytyy Tohtori Deymanin anatomia oppitunti -nimisestä teoksesta, 1656,  jota näyttelyssä pääsee tarkastelemaan läheltä. Teoksen keskiössä on tuomittu rikollinen Joris Fonteijn, jonka vatsaontelo on jo avattu. Päälaen avaus on meneillään, mikä paljastaa elävästi aivojen rakennetta. Sommittelun kannalta kiinnostavaa on rikollisen vaakasuora asento, jossa likaiset jalkapohjat työntyvät suoraan katsojan syliin. Asento on kuolleen Kristuksen, joka tunnetaan muun muassa Andrea Mantegnan (1431–1506)  maalauksesta Kuollut Kristus, n. 1475–8, Hendrick Goltzius (1558–1617) teoksesta Kuoleva Adonis, 1603 sekä Orazia Borgiannin (1575–1616)  teoksesta Kolmen Marian suru Kristuksen ruumiin äärellä, 1615. Vaikka suurin osa kirurgikillan ryhmämuotokuvasta tuhoutui 1723 tulipalossa, paljastaa siihen liittynyt luonnos alkuperäisen teoksen sommitelman ja valtavat mittasuhteet.[17] Jäljelle jääneessä osassa on ruumiinavausta suorittava Tohtori Deyman – tosin kuvassa nykyisin itsekin päätä vailla – ja avustajana valvoja Gijsbrecth Matthijsz Calcoen, joka pitää toisessa kädessään avattua kallonkuorta.

Tunnetusti Rembrandt ei matkustanut Hollannin ulkopuolella, mutta hän keräsi huomattavan kokoelman italialaisten mestareiden grafiikkaa, erityisesti Rafaelin, Titianin ja Michelangelon, mutta myös Annibale ja Agostino Carraccin ja Guido Renin töitä. Useista teoksista löytyy yhtymäkohtia Rembrandtin käyttämiin sommitteluihin ja asentoihin, mutta Rembrandt työsti niihin persoonallisen painotuksen, muuntelemalla asentoja tai voimakkailla väri- ja valoefekteillä.[18] Esimerkiksi näyttelyssä oleva jäykähkö teos Juno, n. 1662–5 (Hammerin museo, Los Angeles), on venetsialaisten ylhäisömuotokuvien mukaisesti suoraan edestä kuvattu mahtipontinen taivaan jumalatar, joka kantaa avioliiton symboleita, kruunua ja valtikkaa. Riikinkukko vasemmassa alakulmassa sitoo aiheen Junoon. Lucretia, hyveellisyyden esikuva antiikin ajoilta, on kuvattu kahdessa syvästi koskettavassa Rembrandtin teoksessa. Washingtonin Kansallisgallerian Lucretia, 1664, on juuri toteuttamassa raskasta päätöstä tehdä itsemurha ja Minneapoliksen taidemuseon Lucretia, 1666, on jo uhrannut itsensä häpeällisen elämän sijaan. Lucretia päätti kohtalostaan itse, jouduttuaan Liviuksen tarinan mukaan vedonlyönnin ja kiristyksen seurauksena roomalaisen kuninkaan pojan Sextus Tarquiniuksen raiskaamaksi.[19] Molemmissa teoksissa Rembrandt on keskittänyt kaiken huomionsa Lucretian painavaan päätökseen riistää oma henkensä. Tuskallisen päätöksen vaikeuden, yksinäisyyden ja tunnekylläisyyden voi lukea Lucretian äärimmäisen ahdistuneilta kasvoilta. Henkisen painolastin voi tuntea paksuina maalikerroksina Lucretian vaatteissa, häpeän ja tuskan riuduttamissa kasvoissa ja turvoksiin vettyneissä silmissä. Rembrandt on pukenut Lucretian kaulariipuksia ja hiuskoruja myöden, toisin kuin useat hänen edeltäjänsä ja aikalaisensa, jotka shokeerasivat kuvaamalla Lucretian alastomana.[20] Rembrandt on kuvannut Lucretian yksin, edestäpäin, kädet levällään, ratkaisunsa syövereissä, haavoittuneena väkivallasta niin sisäisesti kuin ulkoisestikin. Rembrandt on laveerannut, kuivannut, raastanut ja raaputtanut maalikerroksia toisensa jälkeen. Viimeistelyssä jokainen kyynel ja helmi ovat saaneet kiiltävän hohtonsa. Jos Washingtonin teos kertoo päätöksen vaikeudesta, ei tuska ole vielä hellittänyt Minneapoliksenkaan teoksessa, jossa Lucretia on jo vetänyt tikarin pois verta tihkuvasta haavasta. Veri värjää tasaisesti Lucretian vaatetta hänen nojautuessa aavistuksen taaksepäin. Viimeisenä tekonaan hän hälyttää ystävänsä paikalle takertumalla soittokellon naruun vasemmalla kädellään. Hidastunutta liikettä kuvaa oikealta olkapäältä valahtanut raskas hihake ja Lucretian käden painosta kalteva soittokellon naru.

Katse on molemmissa teoksissa haavoittuneen peili. Washingtonin teoksessa tieto tapahtuneesta on Lucretian surusilmien takana, kohdistettuna tikariin, jolla häntä uhattiin ja jolla hän nyt aikoo lopettaa päivänsä. Minneapoliksen teoksessa katse on jo hapuileva, alaluomien paino karmaiseva, kuolemaan kalvenneissa kasvoissa. Viimeinen sana on sanottu.[21]

Rijksmuseumissa Minneapoliksen Lucretia on sijoitettu teknisten kokeilujen saliin, joka kuvastaa Rembrandtin maalausteknistä panostusta aiheeseen. Olisin suonut kuitenkin näyttelyn henkisesti hienovireisimmälle teokselle kontekstin, jossa painotetaan tarinan monimutkaisuutta ja henkistä raskautta. Toisaalta siinä missä Washingtonin Lucretia oli sijoitettu sisäisten ristiriitojen saliin, erittäin voimakkaiden teosten joukkoon, oli Minneapoliksen Lucretiaa mahdollista tarkastella nyt ilmavammin ripustetussa salissa, yksin päätyseinälle sijoitettuna.[22] Molemmat Lucretiat ovat parasta Rembrandtia, oivallisia esimerkkejä sisäisen konfliktin aiheuttaman tuskan sekä päätöksen tuskan kuvauksesta. Näyttelyssä on ainutlaatuinen mahdollisuus verrata Lucretian sisäistä taistelua apostoli Bartholomeuksen paatoksellisiin kuvauksiin, jotka kaikki ovat lainoja yhdysvaltalaisista museoita. Bartholomeus tuli tarun mukaan nyljetyksi, ja kantaa siksi veistä symbolina. Rembrandtin kuvaamat apostolit on sijoitettu saliin, jossa henkilöt ovat sisäänpäin kääntyneessä mietiskelyn tilassa. J. Paul Getty -museon Apostoli Barholomeus, 1661, on ainoa, joka ottaa yhteyttä katsojaan haastavasti. Katse on suora ja kysyvä, kasvot elämää syvemmissä rypyissä. Rembrandt pystyi nerokkaasti alistamaan historian suuria persoonia tai Raamatun henkilöitä ihmisen mittaiseen rooliin ja pysäyttämään ajan vallitsevaan hetkeen.

Apostoli Bartholomeuksen ahavoituneisiin kasvoihin verrattuna vastakkaisen seinällä olevan Bathsheban iho on silkinpehmeää, ja jonka kylpemistä myös kuningas David oli Raamatun mukaan seurannut (Samuel II:12).[23] Himo johti aviorikokseen, jota Batsheban surumielinen ja sisäänpäin kääntynyt ilme kantaa. Intiimiys on valittua, sillä Rembrandt kokeili ensin katsojaan päin kohdistunutta järkyttynyttä ilmettä.[24] Tuolloin tyypillisintä oli idealisoida naisen alastomuus passiiviseksi halun kohteeksi ja siksi jotkut aikalaiskriitikot pitivät Rembrandtin malleja jopa liian naturalistisena, ”pyykinpesijöinä” ja ”turpeennostajina”. Rembrandt maalasi mesenaatistaan Jan Sixistä muotokuvan, joka on kiehtonut hetkellisyyden ja välittömyyden vaikutuksellaan valmistumisestaan 1654 saakka. Six on pukeutunut ratsastusasuunsa, jonka punainen viitta on laveasti maalattu mallin vasemmalle harteille.[26] Teoksen intensiteetti on saavutettu näennäisesti vähäisellä maalaustyöllä. Siveltimenvedot ovat paikoitellen luonnosmaisia, suuntaa antavia maalipintoja. Suurin kontrasti on käsien kuvaamisessa. Oikea käsi on paljas, josta erottuu yksityiskohtaisesti maalattu elävä iho rystysineen. Vasen hansikoitu käsi on puolestaan värivetojen muodoista summittaisesti maalattu, silti riittävästi, herättäen tämän pienen pukeutumisrutiinin liikkeen eloon. Pohtiva, katsojaan suunnattu katse, asettuu juuri hatun reunan varjon tasalle. Jan Six (1618–1700) oli tekstiilikaupasta ja silkin värjäyksestä varakkuutensa hankkinut aikansa näkyvä kulttuurihenkilö ja intohimoinen taiteen keräilijä. Suhteiden merkityksestä kertonee se, että Jan Sixin vaimon isä oli kirurgian ylilääkäri Nicolaas Tulp, jonka Rembrandt ikuisti jo 1632 kuuluisassa Tohtori Tulpin anatomian luento -teoksessa.[27] On kuitenkin mahdollista, että Rembrandt menetti tukijansa epäsiveellisen yksityiselämän vuoksi. Reformoitu kirkko kielsi Hendrickjeltä ehtoollisen ja moitti ”huorinteosta”, kun hän oli naimattomana raskaana Rembrandtille. Sixiä Rembrandtin avioelämän tilanne saattoi haitata, sillä hänellä oli uusi asema Amsterdamin kaupungin avioasioiden virkamiehenä. Syitä Rembrandtin omakuvien runsauteen on pohdittu usein. Olipa syynä itsereflektio tai markkinointitarkoitukset, Rembrandt ei ainakaan säästellyt niissä itseään. Suhde taiteen tekemiseen on vanhenevan Rembrandtin omakuvissa yhä kompleksisempi.  Vuoden 1652 omakuvassa (Wien) ilme on määrätietoisen pohtiva, mutta vaatetus on ylimalkaisesti maalattu. Käytetty työviitta on tulkittu kuitenkin sekä nöyryydeksi ja kunnioitukseksi maalaustaidetta kohtaan että harvinaisen itseluottamuksen osoitukseksi.[29]  Omakuva Zeuksiksena, 1662, viittaa puolestaan illusionisminkin ylittävään maalaustaitoon, jonka maine tunnettiin antiikin mestarimaalari Zeuksikselta. Kaikkien vakavien omakuvien jälkeen, on kuvassa yllättäen naurava Rembrandt. Tosin karkea maalaustyylillä toteutettu muikea ilme ja etukumarainen asento herättävät epäilyksiä. Kyseessä voi olla maalarin viimeinen nauru, maalarinvälineet kädessään ja mitali kaulassaan, tai ainakin vakava kannanotto tilaustöiden ehtymiselle. Nykyisin Rembrandtin omakätisiä teoksia oletetaan olevan noin 340 maalausta, 290 etsausta ja 1550 piirustusta. Maalauksista noin 80 sijoittuu Rembrandtin viimeisille vuosikymmenille, mikä osoittaa sen olleen yhä tuotteliasta aikaa. Nykytrendien mukaisesti näyttelykirja koostuu näyttelysaleja vastaavista temaattisista artikkeleista, joita on täydennetty valikoidusti syntykontekstiin liittyvillä taustoituksilla ja teoksilla, joita ei ole mukana näyttelyssä. Attribuointikysymyksiä ei ole käsitelty tässä näyttelyssä. Kirja käy kokoavasti lävitse Rembrandtin loppukauden teoksille ominaisia piirteitä, (maalaus)teknistä taituruutta ja onnistuu selittämään niiden erityisyyttä, mutta ei yksinkertaista liikaa tutkimustietojen jättämiä aukkoja tai niiden antamia vaihtoehtoisia tapahtumaketjujen tulkintoja. Näyttely on harvinainen kokonaisuus legendaarisen taiteilijan teoksia, jossa usein yksin nähdyt, tutummatkin teokset ovat mielenkiintoisesti kiinni syntyajassaan.

 Muotoilu- ja muotiala ovat murroksessa. Millaista on tulevaisuuden muotoilu ja miten sitä esitellään museossa? Pilvi Kalhama ja Suvi Saloniemi kertovat, millaisia muotoilun ilmiöitä he seuraavat. Se on näppäränkokoinen laite. Se kulkee Suvi Saloniemen matkassa kaikkialle. – Puhelimeni muistikirja on tärkein työkaluni, Saloniemi kertoo. – Yleensä, kun tulee johonkin instituutioon, niin ajatukset alkavat helposti muuttua sen instituution mukaisiksi. Kun sain tiedon, että olen saanut näyttelyintendentin paikan Designmuseossa, yritin ennen työsuhteen alkamista tyhjentää ”vierailla silmillä” tehdyt ajatukseni muistikirjaan. Olen jatkanut muistikirjan käyttöä aina, kun olen lomilla ulkomailla tai olen irrottautunut näistä omista turvallisista perusympyröistä.

Omalle näkemykselle ja ideoille on kysyntää, sillä neljättä vuotta Designmuseon näyttelyintendenttinä työskentelevän Saloniemen erityisalaa on muotoilun ja muodin kuratointi. Saloniemen viimeisin työ on Suomimuodin antologia -näyttely, jota hän on tehnyt yhdessä toimittaja Liisa Jokisen kanssa.

Saloniemi tosin kuvailee olevansa instituutioissa viihtyvä ihminen. – Instituutio on muuttunut kiinnostavaksi viitekehykseksi ja mediaksi tehdä asioita. Viime aikoina museoissa on ollut trendinä esitellä kokoelmat uudessa valossa ja kertoa, mitä merkitystä niillä on tämän päivän näkökulmasta tai sitten ne esitetään perinteisestä poiketen, Saloniemi toteaa. Parhaimmillaan museoilla on kyky tehdä oivaltavia rinnastuksia. Esittää tuttu ja totuttu uudella tavalla. Siihen on pyritty myös EMMAssa. Keväällä 2015 EMMA täyttyi pop-aikakauden kuvataiteesta ja muotoilusta. Pop Art Design -näyttely otti etäisyyttä esittelemäänsä asiaan. – Nykypäivän ihmiset eivät katso popia ilmiönä samalla tavalla kuin aikalaiset, vaan tarkastelevat popin ideologiaa jo historiallisesta perspektiivistä. Näyttely käsitteli ajanjaksoa nykyaikaisesti ymmärrettynä. Nykyajan problematiikka tuo uuden näkökulman kulutushuumaan ja teolliseen tavarahuumaan, joka popiin liittyi. Samaan aikaan Pop Art Design -näyttelyn kanssa Emmassa oli taitelijapari Nabb & Teerin kulutuskriittinen produktio tai oikeammin interventio, väliintulo, Pilvi Kalhama kertoo.

Kalhama on johtanut Espoon modernin taiteen museota kolme vuotta. – Näyttelykokonaisuutta tai profiilinlinjausta voi ajatella kuratointina, vaikka johtamiseen liittyy paljon muutakin, Kalhama sanoo.

– Visuaalisen kulttuuri on tällä hetkellä trendi. Se näkyy näyttelyissä. Poptaide on vaikuttanut visuaalisen kulttuurin kehitykseen, graafiseen suunnitteluun ja kaupunkikulttuuriin. Teimme näyttelyä myös visuaalisen alan asiantuntijoita ajatellen. Se, että näyttely on pätevä myös ammatillisesta näkökulmasta, on äärimmäisen olennainen osa kuratointia. Siinä päästään mielestäni kuratoinnin ytimeen, Kalhama kertoo. Ja se yleisö. EMMAssa kohdeyleisö on tarkasti segmentoitu. – Esimerkiksi Pop Art Design -näyttelyyn rakensimme erilaisia tasoja suunnittelija-ammattikunnalle, designkentän toimijoille, kuvan syvätuntijoille. Seuraavalla kehällä olivat bloggarit, mutta näyttelyn ilotteleva aihepiiri antoi mahdollisuuden suuren yleisön kiinnostuksen herättämiselle. Yhtenä kohderyhmänä näimme tiedostavat kuluttajat, urbaanit kaupunkilaiset tai hipsterit. Myös kriittiset kuluttajat olivat yksi kohde, samoin kuin tietyn ikäryhmän edustajat…retro ja mitä esineitä heillä on mahdollisesti ollut 1960–70-luvuilla kotona. Näyttelyssä oli monta kulmaa, Kalhama toteaa ja jatkaa. – Populaareilla, tutuilla käyttöesineillä on usein pitkä historia. Pyrimme esittämään sen tämän päivän näkökulmasta. Tämä on meidän asenteemme klassikkoihin, ja se pätee sekä taiteeseen että designiin. Se on se, mikä ihmisiä kiinnostaa.

Yleisö on ollut myös Designmuseossa mielenkiinnonkohteena. – Kun museossa aloitettiin brändin kirkastustyötä, sen yhteydessä tehtiin sekä kävijä- että mielikuvatutkimus, joiden pohjalta päätimme tehdä uudenlaista valikointia näyttelyohjelmistoon, Saloniemi kertoo.

Näyttelyn tekeminen ei siis ole egotrippi? – Kuraattori ei missään tapauksessa voi tehdä näyttelyä vain itseään varten. Periaatteessahan näyttely on tehty jo siinä vaiheessa, kun ideat siihen tulevat ja alkaa miettiä, millä tavalla näyttely voisi toimia muille. Pitää lähteä siitä, mikä yleisöä kiinnostaa, Saloniemi sanoo.

– Suomimuodin antologia -näyttelyn kuraattoreina tavoitteemme oli, että näyttely toimisi sekä ammattilaisille että suurelle yleisölle – ja kaikille siltä väliltä, eikä vain kotimaiselle vaan myös kansainväliselle yleisölle. Kesäisin Suomessa käy paljon kansainvälisiä vieraita. Pyrimme tarjoamaan jotain uutta oivallettavaa ja opittavaa tälle porukalle. Suomimuodin antologia on kuin kukkakimppu, johon on poimittu valikoima muotiteollisuuden ilmiöitä 1950-luvulta tähän päivään. Näyttely pohtii, millä tavalla suomalaiset yhteiskunnalliset ilmiöt tai olosuhteet manifestoituvat muodissa ja miksi suomalainen muoti tai muotiteollisuus näyttää siltä, miltä se näyttää, Saloniemi kertoo.

Muotoilun osa-alueista eniten pinnalla tuntuu olevan vaatesuunnittelu. – Suomalaisessa muodissa on omaperäisyyttä. Alalla on nyt tekijöitä, jotka kovaa vauhtia miettivät, miten saisivat teollistettua ja kaupallistettua saamansa ensimmäisen arvonaskeleen eli sen, että heidän suunnitteluaan on pidetty kiinnostavana. Siinä on suuri potentiaali, Kalhama sanoo. Näyttelyn tekeminen on Kalhamalle mielekäs ja tarpeellinen osa työtä. – Välillä tekee hyvää mennä kohti ydintä ja sukeltaa syvälle yksittäiseen asiaan. Kyllä se, että välillä pääsee lähelle sisältöjä, on parasta tässä työssä, Kalhama tuumii.

Kalhama on suorittanut filosofian maisterin ja lisensiaatin tutkinnot taidehistoriasta Turun yliopistossa. Saloniemi puolestaan on opiskellut taidehistoriaa Helsingin yliopistossa ja kuratointia Aalto-yliopistossa. Saloniemi kertoo toivovansa, että hän voisi seurata ja ottaa vielä enemmän haltuun kuratoinnin teoriaa ja diskurssia. Loppuvuoden 2014 hän vietti New Yorkissa Mobius-vaihdon merkeissä. – Yhdysvalloissa huomasin, että siellä akateeminen väki on erottautunut näyttelypuolesta. Siellä ihmiset suuntautuvat voimakkaammin joko tutkijaksi tai kuraattoriksi. Suomessa ei olla niin eristäytyneitä. On hyvä lukea filosofista kirjallisuutta, mutta jos haluaa hyväksi kuraattoriksi, pitää nähdä, nähdä ja nähdä, Saloniemi sanoo.

Kuratoinnilla Saloniemi tarkoittaa näyttelyn tuotannollista ja teknistä tekemistä. Käsite kuratoriaalinen sen sijaan sisältää filosofisemman tavoitteen. – Aalto-yliopiston professori Nora Sternfeld on sanonut, että kuratoraalinen on sen varmistamista, että jotakin tapahtuu. Näyttely ei ole vain asioiden esittämistä, vaan sen avulla asioiden tai ymmärryksen tilan voi muuttaa johonkin suuntaan. Jotakin nytkähtää esimerkiksi katsojassa. Näyttelyn kuratoiminen on kriittinen teko. Hyvä näyttely muuttaa ajattelua ja tästä syntyy kriittinen lisä, critical surplus, Saloniemi sanoo.

– Museo on ei-kenenkään maata. Se on puolueeton alusta erilaisille äänille. Museo voi esitellä asioita, joille ei löydy tilaa eikä paikkaa muualta. Se on tärkeää aikana, jolloin melkein kaikki tila on yksityistä, kaupallista tai politisoitunutta. Edes puistossa ei saa tehdä juuri mitään ilman lupaa, Saloniemi lisää.

Kuratointi on usein kompromissientekoa. Kalhama näkee sen mahdollisuutena. – Kun on tilanne, että jotain suunniteltua ei voi resursseista johtuen toteuttaa tai tehdä, niin aika usein punnitaan silloin se, pystytäänkö sitä ideaa vielä jalostamaan. Se, että suurista ideoista kiteytetään ja tiivistetään irti se, mitä oikeasti voidaan tehdä, kuuluu prosessiin. Lopputulema voi olla vielä jotain parempaa, jos alkuperäinen idea joudutaan ulkoisista syistä haastamaan. Jos taiteellekin antaa kaikki maailman resurssit, niin siitä ajatusprosessista saattaa tulla löysempää. Se reaalimaailman sparraus, joka aiheuttaa kompromisseja, on aika usein hyväkin asia, Kalhama sanoo. Kulttuuritoimelta on perinteisesti edellytetty ei-kaupallista otetta. Muotoiluala itsessään sen sijaan on usein kaupallisesti orientoinutta – seikka, josta sitä on arvosteltu paljon, myös alan sisällä. Kuratoinnin teoriaa luoneiden ajatuksien soveltaminen käytäntöön voikin olla toisinaan haasteellista.

Kalhama ei pidä muotoilua erityisongelmana, vaan luottaa tekijöiden etiikkaan ja yleisön kriittisyyteen. – Sama problematiikka on olemassa kuvataiteessa yleisesti. Nykypäivän muotoilijat ja taiteilijat tiedostavat asian. Muotoiluun ja taiteeseen liittyy sisäänrakennettuna asiana se, että joistakin teoksista tulee klassikkoja ja niitä halutaan myös ostaa. Kun ostaa muotoiluesineen, joka on aikansa klassikko, ei ehkä tarvitse ostaa uutta samankaltaista tuotetta uudestaan. Uskon, että kuluttajat äänestävät jaloillaan ja että kuluttaminen vähenee.

Klassikkoja uudella tavalla nähtynä on luvassa Emmassa lähiaikoina. Kesänäyttely Nubben esittelee Lars-Gunnar Nordströmin konkretistista tuotantoa, ja 2016 museossa on Rut Brykin 100-vuotisjuhlavuoden kunniaksi Brykin keramiikkaa. Klassikkojen arvostaminen, hifistely, retrobuumi, kierrätys, kulutuskriittisyys, lähituotanto, kiertotalous, palvelumuotoilu ja edition design puhuttavat designalaa juuri nyt. Muotoiluala tarkistaa arvojaan ja toimintatapojaan sellaisella volyymillä, ettei muotoilua tahdo aina muotoiluksi tunnistaa. Silti muotoilun pitää myydä, jotta toimiala ylipäätänsä säilyisi.

Miten alan arvomuutos näkyy tulevaisuuden muotoilu- ja taideteollisuusnäyttelyissä? – Muotoilu tulee taatusti muuttamaan muotoaan hyvin paljon. Jos ajatellaan muotoilua museon toiminnan kannalta, niin kysymys siitä mitä se uusi muotoilu on, on keskeinen. Se voi olla jotakin, jota me emme tällä hetkellä edes miellä muotoiluksi. Se asettaa haasteen ymmärtää sitä, mitkä ne seurattavat jutut nyt ovat. Mihin muotoilu menee, on kansallisen kilpailukyvyn kysymys tällä hetkellä, Kalhama arvioi.

Muotoilualan kiinnostavimpana ilmiönä Saloniemi pitää editio- tai designtaideajattelua, tuotantomäärältään tai asiakaskunnaltaan rajattua taideteollisuutta. – Ne edustavat enemmän taide- ja keräilyesineitä kuin massatuotantoa. On kiinnostavaa seurata, minne tämä ajattelu johtaa. Suomessa korkeakouluopetus on perinteisesti ohjannut opiskelijat työskentelemään firmoille ja tekemään käyttöesineitä, jotka valmistetaan teollisesti, Suvi Saloniemi toteaa.

Kalhamaa kiinnostaa, miten muotoilu kykenee integroitumaan tulevaisuudessa. – Kulttuurinen kehitys tarjoaa uusia alueita muotoilulle. Pystyykö muotoilu luomaan nahkansa ja kehittymään näillä aloilla, joihin sillä on kosketuspintaa ja luontevat yhteydet? Entä miten se pystyy olemaan mukana näillä uusilla kasvavilla aloilla, joista uudet bisnesraot aukenevat? Pilvi Kalhama pohtii. Suvi Saloniemi esitti Pilvi Kalhamalle kysymyksen:

Voisiko Emmaan järjestää ilmaisen shuffle-bussikuljetuksen, joka kulkisi Helsingin keskustasta suoraan Emmaan esimerkiksi kerran viikossa?

Pilvi Kalhama: – Olemme pohtineet tätä usein! Ihan viikottaiseen kuljetukseen ei löydy resurssia, mutta voisimme silloin tällöin tehdä bussitempauksia. Syksyllä 2016 alkaa metron liikennöinti, mikä avittaa Emmaa merkittävästi.

Pilvi Kalhama esitti Suvi Saloniemelle kysymyksen:

Voisivatko EMMA ja Designmuseo tehdä kansainvälistä yhteismarkkinointia design-näyttelyiden osalta, esimerkiksi venäläisiä tai aasialaisia matkailijoita ajatellen?

Suvi Saloniemi: – Loistava idea! Ryhdytään tuumasta toimeen.
Yhdestoista NORDIK-konferenssi järjestettiin 13.-16. toukokuuta Reykjavikissa, Islannissa. NORDIK-konferensseilla on pitkät perinteet, sillä ensimmäinen tapahtuma järjestettiin Suomessa jo vuonna 1984. NORDIKin perusajatuksena on alusta lähtien ollut pohjoismaisen tutkimusyhteistyön vahvistaminen. Sen toteuttamiseksi NORDIK on järjestetty joka 3. vuosi, vuorotellen eri pohjoismaissa. Toukokuun konferenssi oli kuitenkin ensimmäinen Islannissa pidetty NORDIK.

Alvar Aallon suunnittelemassa Pohjolan talossa ja Islannin yliopistossa pidetyn konferenssin teemana oli Mapping uncharted territories ja sen tarkoituksena oli nimensä mukaisesti fokusoida taidehistorian kontekstissa tutkimattomiin tai vähälle huomiolle jääneisiin alueisiin. Perinteisesti taidehistoriassa on korostunut taidemaailman ja taiteen tekemisen keskittyminen keskusta-alueisiin. Viime vuosina on kuitenkin herätty huomaamaan, että reuna-alueiden puuttuminen tutkimuskontekstista antaa hyvin puutteellisen kuvan taidehistoriasta, sen muodoista ja rakenteesta. Tämän puutteen NORDIK-konferenssi halusi nostaa teemavalinnallaan esille. Tarkoituksena oli kartoittaa ne Pohjoismaissa sijaitsevat, tai niihin liittyvät reuna-alueet, joiden taidetta ei ole tutkittu tai joiden merkitystä ei ole ymmärretty ja toisaalta myös taidetta, joka ei ole kuulunut taidehistorian tutkimuksen valtavirtaan.

Kyseessä oli kaikkien aikojen kansainvälisin NORDIK-konferenssi, joka keräsi 188 taidehistorioitsijaa 23 maasta. Kaukaisimmat osallistujat tulivat Australiasta. Kolmipäiväisen konferenssin ohjelma oli tiivis: kaikkiaan 39 sessiota ja 35 session vetäjää. Sessiot käsittelivät mm. modernia arkkitehtuuria, taidehistorian kirjoitusta, viikinkejä, jumalia ja sankareita, digitaalista taidehistoriaa, valokuvausta, pohjoismaista designhistoriaa, tarkoituksettomia maisemia, muodintutkimusta, marginaalista modernismia, kartoittamatonta luontoa, ei toivottuja monumentteja ja taidekasvatusta. Jokaisen session vetäjä oli valinnut oman sessionsa esitelmät. Yhteensä 150 esitelmää tarjosivat laajan katsauksen pohjoismaiseen taidehistorian tutkimukseen ja kannustivat kriittiseen ja vilkkaaseen keskusteluun niin sessioiden aikana kuin niiden ulkopuolellakin. Jotkut sessioiden vetäjät ovat ilmaisseet halukkuutensa jatkaa yhteistyötä myös konferenssin jälkeen – taidehistorioitsijoiden yhteistyötä parhaimmillaan!

Keynote-puhujiksi oli kutsuttu taiteilija ja kuraattori Gavin Jantjes Etelä-Afrikasta, professori Terry Smith Pittsburghin yliopistosta sekä tutkimusjohtaja, lehtori Charlotte Bydler Södertörnin korkeakoulusta. Heidän puheenvuoronsa käsittelivät monimuotoisuutta ja vaikutusmahdollisuuksia, nykytaidetta ja modernismia sekä Ruotsin kansallismuseon Sápmi-satelliittimuseohanketta.

Konferenssin historiallisin hetki koettiin perjantai-iltana 16.5.2015, kun yleiskokous päätti NORDIK-yhdistyksen perustamisesta. Näin kuusi vuotta vireillä ollut hanke saatiin päätökseen. Yhdistyksen perustaminen ja rekisteröiminen antaa NORDIKlle uskottavuutta erityisesti avustuksia ja apurahoja haettaessa. Yhdistyksen perustamisasiakirja lähetetään Suomen Patentti- ja rekisterihallitukselle ja yhdistyksen kotipaikaksi tulee Suomi, jossa NORDIK sai alkunsa 31 vuotta sitten ja johon myös NORDIKin muu hallinto on keskitetty.

Yleiskokous hyväksyi uuden yhdistyksen säännöt ja valitsi uuden hallituksen seuraavalle kolmevuotiskaudelle. Hallitukseen valittiin kaksi varsinaista jäsentä ja yksi varajäsen kustakin Pohjoismaasta seuraavasti: Hlynur Helgason, Dagný Heiðdal ja Aðalheiður Guðmundsdóttir Islannista, Henrik Holm, Rune Gade ja Anna Schram Vejlby Tanskasta, Tore Kirkholt, Ellen Lerberg ja Therese Möllenhoff Norjasta, Johanna Rosenqvist, Martin Sundberg ja Karin Wagner Ruotsista sekä Riitta Ojanperä, Anna-Maria Wiljanen ja Johanna Vakkari Suomesta. Yleiskokouksen jälkeen pidetyssä hallituksen kokouksessa valittiin HLynur Helgason hallituksen puheenjohtajaksi ja Henrik Holm hallituksen varapuheenjohtajaksi. Hallitus valitsee uuden sihteerin myöhemmin.

Konferenssin osallistujilla oli lauantaina sessioiden päättyttyä mahdollisuus osallistua Taide ja luonto -retkelle, jonka puitteissa vierailtiin Kópavogur -taidemuseossa nähtävässä islantilaisten kuvataiteilijoiden ryhmänäyttelyssä. Sen jälkeen retki jatkui Kleifarvatn-järvelle ja Krýsuvíkin alueelle, jossa on monia kuumia lähteitä. Retki jatkui henkeäsalpaavan kauniiseen vastakohtien maisemaan, jossa geotermistä aluetta reunustivat tyrskyvän Atlantin aallot. Osallistujat kokoontuivat yhteiskuvaan aivan rannan tuntumassa sijaitsevan kirkon, Strandarkirkjan eteen. Konferenssin teemaa siivittävä retki huipentui Hveragerðissa sijaitsevan LÁ Art Museum -museossa järjestetyn taiteilija Sirra Sigrún Sigurðardóttirin näyttelyn avajaisiin.

Konferenssin teema, sessioiden moninaisuus ja poikkitieteisyys, kriittiset keskustelut ja myös pohjoismaiden ulkopuolelta tulevien tutkijoiden kasvava kiinnostus antoivat uusia avauksia taidehistorian tutkimukselle! Tästä on hyvä jatkaa. NORDIK on voimissaan!

Riitta Kormanon väitöskirja Sotamuistomerkki Suomessa. Voiton ja tappion modaalista sovittelua on kaksi-kolme kertaa tavanomaista väitöskirjaa tuhdimpi. Tutkijan taival on ollut pitkä, sillä hän aloitti jo 1990-luvulla tutkimuksensa ja sai sen valmiiksi loppuvuodesta 2014. Aikansa vaatinut tutkimustyö on tuottanut perustietoutta suomalaisista sotamuistomerkeistä, joista ei aiemmin ole julkaistu näin laajaa esitystä. Kormano arvelee itse syyksi sitä, että tietylle tarkoitukselle alisteinen teostyyppi ei ole miellyttänyt korkeaan taiteeseen kiinnittyneitä taidehistorioitsijoita. Tämä on varmastikin totta, sillä taidehistoriassa on usein kiinnitetty huomiota tutkittavien teosten esteettiseen ja taiteelliseen arvoon ja käytetty niitä perusteina sille, miksi jotakin pitäisi tutkia. Toisaalta taidehistoria on hyvin laaja-alainen oppiala, jonka kiinnostuksen kohteet ovat mitä moninaisimmat.

Monien muiden väitöskirjan kirjoittajien tavoin Kormanon teksti ei ole parhaimmillaan silloin, kun hänen tulee esitellä oppineisuuttaan ja osaamistaan johdannossa. Teksti on erilaisten tutkijoiden ja teosten esittelykavalkadi, mikä on ymmärrettävää. Hänen varsinainen tutkimuksensa, jossa teokset, diskurssit ja tulkinnat kietoutuvat toisiinsa, on sen sijaan mitä nautinnollisinta luettavaa. Kirjoittajalla on melkeinpä tunnetun Aby Warburgin sitaatin kaltainen (”Hyvä Jumala asuu yksityiskohdissa”) luottamus detaljeja kohtaan ja kaikki vaikuttaa hyvin täsmällisesti tarkistetulta. Tässä tutkimuksessa ei tunnu jätetyn yhtäkään (muisto)kiveä kääntämättä.

Tutkijan ote on ehkä parhaimmillaan silloin, kun hänen innostuksensa pääsee valloilleen. Tutkimusaihe on sinänsä mitä mielenkiintoisin ja arkipäivää läheisin, sillä useimmilla lienee kokemusta sotamuistomerkeistä, joihin oikeastaan ei voi olla törmäämättä. Tästä tosin aiheutuu sellainen haittapuoli, että moni niistä on käyttötaidetta, ja esteettinen tai taiteellinen ajattelu on alistettu tradition tai tilaajien maun armoille. Toisaalta muiden kuin esteettisten tai taiteellisten ideoiden pohjalta tuotetut teokset näyttäytyvät paljaammin sellaisten kulttuuristen ja yhteiskunnallisten diskurssien kenttinä, joiden avaaminen ja tulkitseminen on itsessään kiehtovaa ja historiamme ymmärrystä kasvattavaa.

Sotamuistomerkki Suomessa on ansiokas tutkimus, joka käsittelee monipuolisesti sotamuistomerkkien merkitystä ja niiden ulkoasua ja tämän taustalla olevia diskursseja. Niiden historia kertoo siitä, miten sotia, sotilaita, voittajia ja hävinneitä on milloinkin tulkittu ja esitetty. Kormano esittelee sotamuistomerkkien varhaisvaiheita, mutta tutkimus keskittyy eniten, ja syystäkin, vuoden 1918 tapahtumien ja viime sotien muistomerkkeihin. Pohdinnan kohteeksi nousevat niin rintamalla kuin kotirintamallakin olleet. Teos on myös tärkeä erilaisten maskuliinisuuksien ja feminiinisyyksien representaatioiden historiantutkimuksen kannalta. Tässä suhteessa se täydentää hyvin sukupuolien ja seksuaalisuuksien tutkimuksen taidehistoriallista tarkastelua.

Sotamuistomerkit valaisevat hyvin poliittista historiaa ja sen erilaisia painotuksia. Esimerkistä käyvät vaikkapa punaisten muistomerkit, joiden määrä alkaa kasvaa vasta sotien jälkeen ja joissa on oma visuaalinen kielensä, joka eroaa valkoisten muistomerkeistä. Sodan linkittäminen miesten, erityisesti sotilaiden, asiaksi on myös jättänyt omat jälkensä muistomerkkien ulkoasuun. Naiseuden representointi on ollut kotirintamien ja äitiyden määrittämää, mitä Kormano käsittelee ansiokkaasti luvussaan 5.1. Pyhitetty äiti. Kyseisessä luvussa Kormanon tutkijan ote ja ajattelu pääsee hyvin oikeuksiinsa ja hän osoittaa erinomaisesti sen, kuinka hyvin hän tuntee oman tutkimusaiheensa. Sotamuistomerkit saavat kontekstualisoinnin niin historiansa kuin synnyinaikansa kontekstissa ja tutkija osoittaa sen, miten rikkaasti teokset voivat avautua silloinkin, kun ne heijastelevat synnyinaikakautensa valtavirtaisia ajattelutapoja eivätkä edusta taiteellista avantgardea.

Gaius Plinius vanhempi (23–79 jKr) kertoo teoksessaan Naturalis historia erään version siitä, miten taide sai alkunsa. Kuvanveistäjä Butadeksen tyttären rakastettu on lähtemässä pois Korintista ja säilyttääkseen tästä kuvan ja muiston itsellään tytär asettaa ystävänsä seinän ja valonlähteen väliin niin, että tämän siluetti heijastuu seinälle. Tämän jälkeen Butadeksen tytär kiinnittää varjokuvan raaputtamalla rakastettunsa profiilin ääriviivan seinään.

Aivan näin kaukaisesta asiasta Janne Seppänen ei puhu viime syksynä ilmestyneessä kirjassaan Levoton valokuva, mutta hämmästyttävän pitkälti samasta asiasta kuitenkin. Tarkoitan Pliniuksen kertomuksenkin herättämiä ajatuksia kuvattavan kohteen läsnäolosta ja poissaolosta, poissaolon tuomasta menetyksestä sekä kysymystä todellisuuden jäljen kiinnittämisestä. Kirjan argumentointi perustuu läpikäyvästi siihen yksinkertaiselta vaikuttavaan väitteeseen, että valokuvan alkupiste on valotuksessa syntyvä jälki.

Vuonna 2001 Seppänen kirjoitti paljon luetussa kirjassaan Valokuvaa ei ole (Musta taide): ”Valokuvan merkitys rakentuu kulttuurisissa käytännöissä joissa sitä katsotaan, käytetään ja tulkitaan. Ei siis ole olemassa mitään kontekstista irrallista, abstraktia ja yleistä valokuvaa, eikä sen enempää valokuvan perimmäistä ontologiaa, olemusta”. Nyt hän näyttää ajattelevan juuri päinvastoin. Seppänen lieventää ajatustaan valokuvan kaikinpuolisesta konventionaalisuudesta korostaessaan Levottomassa valokuvassa kuinka: ”Ajatus materiaalisesta jäljestä aktivoituu joka kerta ollessamme tekemisissä valokuvan kanssa.”

Seppäsen ajattelutavan muutos heijastelee laajempaa muutosta kulttuurintutkimuksen kentällä, myös visuaalisen kulttuurintutkimuksen kentällä. 1990- ja 2000-lukujen vaihteessa – ja vielä paljon myöhemminkin – kulttuurintutkimus oli keskittynyt tarkastelemaan kaikkea mahdollista kulttuurisina representaatioina sekä kielen ja kielenkäytön omalakisen maailman ilmiöinä. Nyt Seppänen puhuu sen sijaan valokuvan ”materiaalisesta ytimestä”. Hän palaa pohtimaan valokuvan olemusta, ja oireellisesti hän on hyvin kiinnostunut myös itse kamerasta, sen teknisistä ominaisuuksista ja sen aktiivisesta roolista valokuvauksessa.

Nyt onkin oikea – jollei jopa yhdestoista – hetki pohtia uusin mielin valokuvaa ja valokuvaamista, kun digitaalitekniikka on juuri lopullisesti syrjäyttänyt analogisen kameratyöskentelyn. Voi sanoa, että samalla koko yhteiskunta on räjähdysmäisesti kameroitunut. Seppänen kuitenkin kyseenalaistaa väitteen, että digitaalinen kuva ja digikuvaaminen olisivat aikaansaaneet täydellisen katkoksen valokuvan käytäntöihin. Suuren murroksen sijaan Seppänen argumentoi sen puolesta, että mitään olennaista muutosta ei olekaan tapahtunut, jos ymmärrämme tarkentaa katseemme siihen tosiasiaan, että valokuvassa on kuitenkin aina kyse valon konkreettisesti jättämästä jäljestä, joka on onnistuttu kiinnittämään paikalleen. Seppänen aloittaakin kirjansa historiallisen katsauksen camera obscurasta ja osoittaa vakuuttavasti, että mitään suurta mullistusta ei ole tapahtunut matkalla pieniin digikameroihimme. Ergonomian nimissä ja loputtomia sivupolkuja välttääkseen Seppänen on rajannut käsittelemänsä problematiikan nimenomaan kamera-apparaatilla aikaansaatuihin jälkiin. Hän ei käsittele esimerkiksi auringonvalon aikaansaamia rusketusjälkiä eikä myöskään raaputtamalla tehtyjä jälkiä. Siksi hän ei myöskään puhu Butadeksen tyttärestä, mutta kuten alussa huomattiin, lukijalle syntyy kuitenkin halu pohtia myös tällaisia aihepiirin laajennuksia. Se on merkki hyvästä kirjasta.

Seppänen oli siis vuonna 2001 sitä mieltä, ettei ole olemassa mitään kontekstista irrallista abstraktia ja yleistä valokuvaa, sen enempää kuin valokuvan perimmäistä olemusta: ”Sen sijaan on olemassa paljon valokuvia, jotka saavat merkityksiä erilaisissa kulttuurisissa tiloissa.” Itse asiassa hän ei ole varsinaisesti pyörtänyt kantaansa, hän ainoastaan täydentää sitä. Korostaahan hän uudessa kirjassaan: ”Valokuva syntyy valon piirtämänä. Samalla se on kuitenkin läpikotaisin inhimillisen kulttuurin tuote, joka asettuu aina erilaisiin käytäntöihin.” Uutta on se, että Seppänen lähestyy valokuvausta kuvaten sitä tietynlaisena kyborgina, jossa kuvaaja ja kuvauskoneisto ovat saumattomasti kietoutuneet toisiinsa, niin että on vaikea tietää kumpi osio suorittaa mitkäkin osatehtävät ja kumpi vie kumpaa. Aika ajoin Seppänen näyttää jopa mieltyvän ajatukseen, että valokuvausvälineistö on eräänlainen Stanley Kubrickin Avaruusseikkailun (1968) tietokone HAL:iin vertautuva omatahtoinen olio: ”Olisi kiinnostavaa kuulla, mitä se itse ajattelee edellä esitetyistä tulkinnoista? Todennäköisesti saisivat sen lievästi hämilleen.” – ”Miten kamerat käyttävät meitä?” hän kysyy. Itse artefakti on nyt Seppäselle aktiivinen, materiaalinen toimija.

Kuvanveistäjä ja taiteentutkija Jyrki Siukonen pohti muutama vuosi sitten ilmestyneessä kirjassaan Vasara ja hiljaisuus. Lyhyt johdatus työkalujen filosofiaan (2011, Kuvataideakatemia) kuvanveistäjän työtä sellaisena käden, työkalun, tekemisen ja ajattelun toisiinsa liukuvana yhteytenä, jota meidän on jopa vaikea sanallistaa (vaikka Siukonen siinä aika hyvin onnistuikin). Seppänen tuo omasta puolestaan esiin sen, kuinka kamera on kasvanut kiinni ihmiseen. Tämä ei-inhimillinen artefakti onkin toimija, joka tavallaan käyttää kuvaajaa suomalla hänelle erilaisia mahdollisuuksia lähestyä kuvauskohteita. Tekniikoiden kehittyessä se on myös ottanut toimitettavakseen yhä enemmän ihmiselle kuuluvina pidettyjä tehtäviä. Kun Seppänen käsittää valokuvan valon ja kuvaajan, ei-inhimillisen ja inhimillisen, luonnon ja kulttuurin välissä liikkuvana hybridinä, on luontevaa, että hän ponnistaa analyyseissään sellaisesta ajattelijasta kuin Bruno Latour (s. 1947). Latourhan on keskeinen modernin luonto–kulttuuri -dikotomian purkaja sekä erilaisten hybridi-ilmiöiden ja ”kollektiivien” kuvaaja ja keksijä. Seppäsen ajattelun takaa voi myös aavistella Maurice Merleau-Pontyn (1908–1961) vakuutteluja subjektin ja havainto-objektin ”kiasmaattisesti” yhteenkietoutuneesta suhteesta.

Seppänen kirjoittaa paljon läsnäolosta ja poissaolosta. Valokuviin ”on kapseloitunut kohteen läsnäoloa”, hän kirjoittaa, silti kohteet ovat poissa. Tällainen problematiikka liittyy kuitenkin kaikkiin kuviin. Kuvahan leikkii aina läsnäololla ja poissaololla. Kuvassa on aina jatkuva jännite havainnossa annetun materiaalin ja sen lävitse näytetyn ”poissaolevan” välillä. Näin kuva itse asiassa kertookin aina poissaolosta. Kuva imitoi jotakin puuttuvaa: kuvattu asia ei ole tässä. Kuva oikein manifestoi poissaoloa. Sen sijaan simulaatio, harhakuva, tai täydellinen imitaatio ei ole todellinen ”kuva”, siksi että se juuri on pyyhkinyt eron kuvan ja mallin väliltä, ja tuottaa katsojaa pettävän vaikutelman itse kuvatun asian läsnäolosta. Se ei kunnioita tuota tarpeellista välimatkaa itse originaaliin. Kuva siis leikkii aina läsnäololla ja poissaololla, mutta oikeutetusti Seppänen sitoo valo-kuvan erityisyyden juuri merkin materiaalisuuteen: valon konkreettisesti jättämään jälkeen. ”Kamera on eräänlainen aikakone, joka siirtää valon piirtämän jäljen muodossa menneisyyttä nykyisyyteen,” hän kirjoittaa.

Jotkut ovat sitä mieltä, että piirustukset viitteellisyydessään ovat tässä mielessä mielenkiintoisempia kuin maalaukset tai valokuvat. Tunnettu brittitaitelija David Hockney (s. 1937) tölvii haastatteluissa aina valokuvaa, sillä hänen mukaansa kamera ei kykene näyttämään millainen ympäristö on todellisuudessa, sillä se litistää asiat ja näyttää pelkkiä pintoja. Hänen mukaansa vain piirtämällä voi kuvata maiseman tilallista ulottuvuutta. Hockneyn tiivistyksen mukaan kameran rajoite on, että se näkee ympäröivän maailman ikään kuin halvaantunut kyklooppi katsoisi sitä sekunnin murto-osan ajan kerrallaan. Näin Hockneyn mukaan piirustukset siis olisivat itse asiassa tarkempia ja realistisempia. Seppänen tarttuu myös kysymykseen valokuvan realismista, dokumentaarisuudesta ja autenttisuudesta, ja johdonmukaisena lähestymistavalleen sitoo sen juuri valokuvan indeksisyyteen, tuohon materiaaliseen jälkeen. Valokuvassa juuri indeksisyys on tärkeämpää kuin ikonisuus, hän vakuuttaa. Jälki juuri on tae läsnäolosta.

Seppänen käsittelee kriittisesti erilaisia valokuvatutkimuksen lähestymistapoja, ja paradoksaalisesti Roland Barthes’n klassikkokirja Valoisa huone (1980) osoittautuu tässä kaikkein mielenkiintoisimmaksi ja hedelmällisimmäksi tekstiksi. Tämä ei oikeastaan ole ihme, sillä Valoisa huone keskittyi pohtimaan ja palvomaan juuri valokuvan indeksisyyttä. Valokuva oli Barthes’lle – hänen omien sanojensa mukaan – ”referentin emanaatiota” eli jotakin suoraan kohteesta virrannutta ja siitä säteillyttä. On oireellista, että juuri tämä Barthes’n kirja oli varoittelevan kritiikin kohteena hetki sitten, kun ”kaikki–on–representaatiota” -teoria oli valtavirtaa. Seppänen osaa lukea kaikkien valokuvatutkijoiden periaatteessa tuntemaa kirjaa muita tarkemmin ja samalla sympatisoivammin. Barthes’lle valokuvan kohteen läsnäolon tärkeys alkoi korostua ”poissaolon” kustannuksella, ja tätä puolta Seppänenkin kehittelee mielenkiintoisesti kirjansa lopussa.

Sille, joka haluaa pohtia, onko valokuva kuva todellisuudesta, todellisuuden jättämä jälki, osa esittämäänsä todellisuutta vai kenties näitä kaikkia ja onko sen saanut aikaan valo vai valokuvaaja, on Janne Seppäsen kirja oiva matkakumppani.
Kolmekymmentä vuotta sitten Suomessa kysyttiin, onko valokuva taidetta. Kaksikymmentä vuotta sitten kysyttiin, miten valokuva on taidetta. Siitä lähtien olemme pohtineet, mitä ihmettä taide ja valokuva tekevät toisilleen. Nykyään valokuva on suositumpi taiteen tekemisen muoto kuin koskaan aiemmin historiassa. Ja sen sijaan, että (lainaan:) ”taide olisi kesyttänyt valokuvan ja laimentanut sen hulluuden, joka uhkaa räjähtää katsojan silmille” kuten Roland Barthes pelkäsi vuonna 1980, valokuva on auliisti jakanut taiteelle hulluuttaan ja todellisuussuhdettaan. Ja taide puolestaan on antanut valokuvalle instituutionsa, puhetapansa ja tilaa gallerioiden seinillä.

Suomalaisen valokuvataide on erinomainen esimerkki muutoksesta, jossa kolmessakymmenessä vuodessa eräs kuvantekemisen laji – valokuva – on muuttunut aivan keskeiseksi taiteen tekemisen muodoksi sekä kotimaassa että kansainvälisesti. Väitöstutkimukseni käsittelee tätä tapahtumaketjua.

Väitöskirjassani tarkastelen suomalaisen valokuvataiteen kansainvälistymistä viiden tapaustutkimuksen kautta. Tapaukset sijoittuvat ajallisesti 1990-luvun alusta 2000-luvun ensimmäisen vuosikymmenen puoliväliin. Jokainen tapauksista on kuin nivel tai nytkähdys suomalaisen valokuvataiteen kansainvälistymisen askelluksessa. Aiheet ovat moninaiset: käsittelen muun muassa ulkomaille suunnattuja näyttelyhankkeita, valokuvataiteen koulutusta, värivalokuvan oikeutusta taiteena, taiteen brändäystä sekä suhtautumista valokuvataiteen kaupallistumiseen. Aiheita yhdistää se, että juuri kansainvälistyminen on ollut se moottori, joka on käynnistänyt muutokset myös kotimaassa. Kansainvälistyminen on ollut tärkeässä roolissa, kun valokuva on vakiinnuttanut asemansa taiteena. Nykyään valtioiden rajat ylittävä toiminta on valokuvataidemaailmassa luonnollista ja sitä pidetään miltei ehtona uskottavalle taiteelliselle toiminnalle. Kansainvälisyys on positiivista: se tuo taiteilijalle mielekkäitä yhteistyömahdollisuuksia ja tilaisuuksia paikantaa tekemistä laajempaan kontekstiin. Usein ulkomaille suuntautuvan toiminnan ajatellaan myös lisäävän taitelijan näkyvyyttä ja hyödyttävän häntä taloudellisesti.

Kansainvälistymistä ei kuitenkaan aina ole nähty positiivisena. Kärjistyneimmillään 1960–70-lukujen suomalaisessa vasemmistohenkisessä taidepuheessa kansainvälistyminen liitettiin ei-tavoiteltavaan kaupallisuuteen, Yhdysvaltoihin ja sisällöltään onttoon taiteeseen. Kansainvälistä taidevaihtoa saattoi suorittaa, sikäli kuin se tapahtui sosialistisiin maihin eikä sitä leimannut markkinatalous. Tämä on vain eräs esimerkki siitä, miten käsitykset kansainvälisyydestä ovat viime vuosikymmeninä muuttuneet.

Tutkimukseni yhtenä tavoitteena onkin valottaa merkityksiä, joita erilaiset käsitteet – esimerkiksi kansainvälistyminen – ovat saaneet suomalaisen valokuvataiteen yhteydessä. Väitöskirjani tarkastelee merkitysten sosiaalista ja yhteiskunnallista rakentumista kysymällä esimerkiksi: Mitä kansainvälisyydellä tarkoitettiin eri yhteyksissä? Tai: Mistä puhuttiin, kun puhuttiin valokuvataiteesta? Tai: Mistä puhuttiin, kun puhuttiin suomalaisesta valokuvataiteesta? Kysyin siis, miten tiettyjä sanoja ja käsitteitä on eri tilanteissa määritelty. Ja se osoittautui hyväksi ideaksi. Käytin tapaustutkimuksissani apuna käsitteitä, joiden määrittelyn kautta tarkastelin valokuvataiteen kentän toimintaa. Käytännössä se tarkoitti sitä, että esimerkiksi tutkiessani valokuvataiteen opetuksen kansainvälistämispyrkimyksiä 1990-luvun alun Suomessa, otin avukseni sukupolven käsitteen.

Voin kuvitella, että neljännesvuosisadan takainen valokuvakoulutus ei tunnu teistä kaikkein kuumottavimmalta aiheelta, mutta vakuutan teille: se on sitä. Se on jännitysnäytelmä. Siitä huolimatta että hyvisten ja pahisten rooleja ei ollut jaossa,  juonia oli kyllä tarjolla, kun Suomessa taisteltiin vallasta määritellä, mikä on hyvää ja oikeanlaista valokuvataidetta, jota pitäisi opettaa seuraaville sukupolville.

Jännitystä lisäsi se, että tapaustutkimukseni aineistona oli elävien ihmisten, valokuvataiteen toimijoiden haastattelut. Haastatteluaineisto osoitti, että sukupolvet muotoutuivat siinä vaiheessa, kun joku asettui edustamaan tiettyä sukupolvea, tai puolestaan ilmoitti, että hän ei ainakaan kuulunut tietyllä tavalla määriteltyyn sukupolveen. Sukupolvi ei ollutkaan yhtään itsestään selvä biologinen tai jaettuun kokemukseen perustuva käsite, vaan sukupolvista piti melkein riidellä.

Lähestyin siis sukupolven käsitettä niin kutsuttuna diskursiivisena käytäntönä, jonka määrittelystä täytyy neuvotella. Huomasin, että kyseisen ajan valokuvataiteen koulutuksen tavoitteita todella voi ymmärtää sukupolvierontekojen kautta. Koulutuksessa muodostuvien sukupolvien merkitys korostui erityisesti 1990-luvun alussa, koska valokuvataiteen kenttä eli vakiintumisen kautta ja koulutus oli tärkeä tapa määritellä, ketkä kuuluivat valokuvataiteilijoihin ja ketkä eivät. Tällainen merkitysten etsintä on tyypillistä kulttuurintutkimukselle, sekä niin kutsutulle diskursiiviselle taiteen- ja kuvantutkimukselle, jota väitöstutkimukseni edustaa. Tutkimuksessani puhutaan usein diskursseista, eli sanojen, kuvien ja toimien kimpuista, joissa asiat saavat merkityksensä. Kukaan – tai mikään – ei merkitse tai tule ymmärretyksi yksin ja irrallaan. Valokuvat, tekstit ja ihmisten toiminta tarkoittavat jotain vasta suhteessa toisiinsa. Ja saadessaan merkityksiä ne saavat aikaan myös konkreettisia ja käsinkosketeltavia vaikutuksia.

Väitöstutkimuksessani historialliset tilanteet esitetään kamppailuna tiettyjen käsitteiden ja kuvien hallinnasta ja määrittelystä. Historian ja nykyhetken kirjoittaminen on siis taistelua siitä, kuka saa sanoa ja mistä asemasta käsin. Tutkimukseni pureutuu kuvataiteen ja erityisesti valokuvataiteen merkityskamppailuihin, mikä ei aina ole sisäsiistiä ja sivistynyttä, koska samalla puhutaan myös yhteiskunnassamme vallitsevista arvoista ja asenteista. Kun kysytään, miten käsitykset hyvästä ja oikeanlaisesta taiteesta muodostuvat, puhutaan mielestäni isoista asioista. Eli siitä, mikä on taiteen paikka aikamme yhteiskunnassa? Se kiinnostaa minun lisäkseni monia muita. Kun aloitin väitöstutkimukseni vuonna 2006, Suomessa puhuttiin usein kulttuurin taloudellisesta merkityksestä. Taidetta ja taideteoksia kutsuttiin ”suomalaisiksi kulttuurivientituotteiksi”, joiden tavoitteena oli edistää ”kansallista kilpailukykyä”. Kulttuuripoliittisessa keskustelussa kansallinen ja kansainvälinen nivottiin kiinteästi yhteen. Tämä niin kutsuttu kulttuurivientipuhe kiihtyi 2000-luvun ensi vuosikymmenellä, mikä näkyi mm. Helsingin Sanomien kulttuurisivuilla. Kulttuuriviennistä puhuttiin vuonna 2001 neljässä, vuonna 2002 seitsemässä, vuonna 2006 kahdessakymmenessäkolmessa ja vuonna 2007 jo seitsemässäkymmenessä artikkelissa. Jos lukee unenpöpperöisenä aamulehdestä kerran tai pari viikossa, että taiteen tehtävä on edistää ”kansallista kilpailukykyä”, saattaa alkaa uskoa siihen. Markkinatalouden logiikkaan vetoaminen ja kulttuurin tuomat imagohyödyt tuntuivat korvanneen kriittisen keskustelun taiteen yhteiskunnallisesta merkityksestä.

Edellä mainitut arvot määrittivät myös minun väitöstutkimukseni lähtökohtia.

Kulttuurintutkimuksen perinteestä omaksumani kriittinen asenne hallitsevia tarinoita kohtaan vaikutti tutkimustapausteni valintaan. Halusin aloittelevana tutkijana ehkä liiankin innokkaasti osallistua yhteiskunnalliseen keskusteluun ja tarkastella kriittisesti vallitsevaa ilmapiiriä ja sen synnyttämiä ilmiöitä. Esimerkkinä tästä on tapaustutkimukseni, joka käsitteli suomalaiseen valokuvataiteeseen liittynyttä brändäystä. Brändäyksen mekanismeja tarkastelemalla käsittelin talouspuheen valtaa ja muutoksia, joita taiteeseen liittyvissä puhetavoissa ja käytännöissä tapahtui. Onnistunut brändäys lisäsi kyseisten valokuvataideteosten ja -taiteilijoiden näkyvyyttä ja usein myös edisti taiteilijoiden uraa. Toisaalta brändääminen itsessään oli teko, joka mukautui markkinoinnin logiikkaan. Se arvotti taidetta markkinoitavuuden perusteella. Samalla myös hyväksyttiin se, että taiteen sisällöistä sai puhua yksinkertaistavalla ja ennakoitavalla tavalla.

Tutkimukseeni kuuluvasta haastatteluaineistosta kävi myöhemmin ilmi, että brändiin kuuluminen ja sen mukanaan tuomat puhetavat toisinaan iskostuivat valokuvataiteeseen niin tiukasti, että valokuvataiteilijat itse kokivat ne rasitteeksi. Taiteilijat kaipasivat taideteoksia ympäröivää kriittistä keskustelua ja teoretisointia, joka on myös keino vastustaa taiteen muuttuminen tavaroiksi. Taiteen piirissä hitaus ja moniselitteisyys voikin olla toivottavaa. Taide saa olla sekä tekijälle että katsojalle vaikeaa. Siitä huolimatta että väitöskirjani kuuluu taidehistorian alaan, se käsittelee lähiaikaa, viimeaikaisia dokumentteja, sekä prosesseja, jotka ovat yhä edelleen käynnissä. Suurin osa tutkimuksessani esiintyvistä toimijoista on eläviä ihmisiä. Osa teistä seikkailee hahmoina väitöskirjassani. Tällainen nykykulttuurin tutkimus, eli ajallisesti lähellä olevien ilmiöiden yhteiskunnallisten merkityksen tutkiminen on sekä hauskaa että vaativaa. Tutkimuskohteisiin voi nimittäin törmätä lentokentällä tai uimahallissa, tutkimuskohteet eivät pidä suutaan kiinni, he esittävät hyviä kysymyksiä ja ehdottavat itse miten tulkita aineistoa. Myös minä itse tutkijana olen ollut osa ilmiökenttää, jota tutkin.

Olen tehnyt väitöskirjaani yhdeksän vuoden aikana. Jos tekee väitöstutkimusta 9 vuotta, ei voi olla penaalin terävin kynä, totesi ystäväni. Ja on varmaankin oikeassa. Mutta kun tekee väitöstutkimusta monen vuoden aikana, saa nykyajan tutkijana kiinnostavan perspektiivin tutkimusaineistoon. Tutkija pääsee todistamaan miten ajankohtainen muuttuu historiaksi ja oma teksti tutkimusaineistoksi. Muutaman vuoden etäisyyden päästä luotu katse omiin analyyseihin paljastaa aikalaistutkimuksen jännitteet paljaimmillaan: pikemminkin kuin ilmiön analyysinä tekstit toimivatkin itse kenttänä, jolla minä itse muiden muassa olin riehumassa ja kamppailemassa asioiden määrittelyvallasta.

Sen vuoksi olen väitöskirjassani pyrkinyt olemaan avoin ja kriittinen myös omia lähtökohtiani kohtaan tarkastellessani tekstejäni ja analyysejäni. Mielestäni vain siten voidaan lisätä tutkimukseen perustuvaa ymmärrystä taiteen yhteiskunnallisista merkityksistä. Väitöskirjani tarkoituksena ei ole luoda suomalaisen valokuvataiteen kansainvälistymisestä menestystarinaa, jossa valokuva kömpii savupirttien pimiöistä kansainvälisten taidemessujen pöhinään. Sen sijaan tavoitteenani oli tutkimus, joka haluaa osallistua keskusteluun siitä, miten valokuva, taide, kulttuuripolitiikka, markkinointi, koulutus ja globaalin taidemaailman muutokset monimuotoisesti vaikuttavat toisiinsa.

Kun suomalainen kuvataide alkoi 1990-luvun lopulla herättää kansainvälistä huomiota, kysynnän kasvuun vaikuttivat sekä uteliaisuus, jota länsimaisen taiteen keskukset tunsivat maailman reunoja kohtaan, että Suomessa tehty määrätietoinen työ kotimaisen taiteen tunnettuuden lisäämiseksi. Suomen perifeerinen asema globalisoituvassa taidemaailmassa oli 1990-luvun loppupuolella etu, joka sattui yhteen länsimaisen taidemaailman rakennemuutoksen kanssa: välittäjäammattien määrä kasvoi biennaalien, festivaalien ja taidemessujen räjähdysmäisen lisääntymisen myötä. Kansainväliset kuraattorit kilpailivat keskenään uusista, kiinnostavista taiteilijoista ja siitä, kenen esittelemistä suuntauksista tulee nykytaiteen suunnannäyttäjiä. Kun yleislänsimaisuuteen kyllästyneet kuraattorit matkustivat Suomeen etsimään jotain alkuperäistä ja juroa identiteettiä käsitteleviä teoksia, korkeatasoisen valokuvakoulutuksen ansiosta kiinnostukseen pystyttiin vastaamaan. Suomalainen valokuvataide on ollut – ja edelleen on – osa globalisaatioksi kutsuttua prosessia, joka on länsimaissa vaikuttanut laajasti taiteen esittämiseen ja levittämiseen, sekä taiteilijoiden mahdollisuuksiin toimia ammattimaisesti yli valtiorajojen. Globalisaatio on tuottanut ennennäkemättömällä vauhdilla uusia valokuvataitelijoita, keräilijöitä, organisaatioita ja käytäntöjä myös taidekaupan piiriin.

Tekemääni tutkimusta kutsutaan väitöskirjaksi. Lienee aika kertoa, mitä siinä väitetään. Ja jos en vielä niin ole tehnyt, niin nyt tulen toistamaan sanan ”kansainvälinen” monta kertaa.

Suomalaisen valokuvataiteen kansainvälistyminen on siis ollut aktiivista ja tavoitteellista toimintaa, jota on tehty sekä virallisessa kulttuuripolitiikassa että epävirallisesti henkilökohtaisissa verkostoissa. Se on merkinnyt paitsi suomalaisen kuvataiteen kansallisia vientihankkeita kansainväliselle taidekentälle, myös ulkomaalaisten toimijoiden vaikutusta Suomessa.

Varsinkin 2000-luvulla kansainvälistymisellä on tarkoitettu samaan aikaan sekä kaupallistumista ja markkinahenkisyyttä mutta myös sitä, että Suomessa tehty valokuvataide on tasavertainen ja täysiveroinen osa valtioiden rajoista riippumatonta nykytaidetta.

Kansainvälistymishankkeet ovat saaneet paitsi aikaan kansainvälistä toimintaa ja näkyvyyttä, myös merkittäviä vaikutuksia kotimaisella valokuvataiteen kentällä. Ne ovat vaikuttaneet muun muassa siihen, mitä pidetään mainitsemisen arvoisena ja millaista taidetta tuetaan. Kansainvälistyminen on ollut tärkeä osa valokuvataiteen aseman vakiinnuttamisessa. Valokuvat ovat nykyään meille arkipäivää: ne ovat virtaa, välimerkkejä, ärsyttäviä selfieitä, fantasioita, arvoituksia tai hitaan mietiskelyn kohteita. Käsitellessään valokuvataiteeseen liittyviä ilmiöitä tämä väitöstutkimus koskee vain hyvin rajattua osaa visuaalisesta- tai edes valokuvakulttuurista. ”Taide on visuaalisen kulttuurin erityisartikulaatiota”, kirjoitti visuaalisen kulttuurin tutkija Leena-Maija Rossi jo ennen internetin ja digitaalisen kuvan valtakautta. Voidaan myös sanoa, että taideinstituutio toimii diskurssina, jonka kautta valokuvan paikka osana taideinstituutiota nimitetään ja jonka kautta taiteen merkitys yhteiskunnassa merkitään.

Tästä erityisartikulaatiosta huolimatta – tai ehkäpä juuri sen ansiosta  – meillä kuvien-, visuaalisen kulttuurin- ja taiteen tutkijoilla on loistavat eväät osallistua nykyiseen yhteiskunnalliseen keskusteluun. Valokuvien historian tuntemusta ja valokuvien vaikuttamisen pohtimista tarvitaan juuri nyt enemmän kuin koskaan.

Väitöstutkimukseni osoittaa, että valokuvilla on myös taiteena aktiivisesti toimintaa tuottava rooli. Kuvat saavat yhteiskunnassamme aikaan toimintaa, ne saavat instituutiot organisoitumaan ja niistä tuotetaan puhetta. Eikä ole olemassa neutraalia asemaa, josta käsin valokuvia voi lähestyä, ymmärtää ja asettaa tiedon lähteeksi. Sillä valokuvien ja taiteen merkitysten hallinnasta kamppaillaan koko ajan. Tälläkin hetkellä.
Jyväskylässä ilmestynyt sanomalehti Suomalainen kirjoitti marraskuun puolivälissä vuonna 1892, että ”kirkon ei tule myötäwaikuttaa siihen, että historiallinen Kristus haihtuu wirsuihin ja mekkoon puettuun aatteeseen”. Runsas viikko aiemmin Jyväskylän kaupunkiseurakunnan kirkkoneuvosto oli yksimielisellä päätöksellä hylännyt valmiin maalauksen Jeesus ja veteen vajoava Pietari, jonka neuvosto oli tilannut Eero Järnefeltiltä, ja johon rahat oli antanut paikallinen kauppaneuvos Julius Johnson. Miten tuollaiset tapahtumat voidaan ymmärtää? Miten tähän oli tultu?

Juuri 1890-luvun alussa maamme alttaritaulumaalaus oli hyvin läheisessä kosketuksessa ajan eurooppalaiseen maalaustaiteeseen. Saksalainen Fritz von Uhde oli tehnyt paljon huomiota saaneen ”innovaation” uskonnollisaiheisen maalaustaiteen parissa, ja hänet tunnettiin meillä aikanaan erittäin hyvin. Uutuus oli kansallisilla piirteillä maustettu realismi, jota von Uhde ensi kerran toteutti maalauksessaan Sallikaa lasten tulla minun tyköni. Maalaus on vuodelta 1884, ja siinä Jeesus istuu 1880-luvun saksalaisessa talonpoikaistuvassa saksalaisten lasten ympäröimänä.

Oli odotettua, että uutuus jakoi mielipiteitä. Se teki sitä jo Pariisissa, jossa maalaus oli ensi kerran esillä, ja se teki sitä tietenkin meillä, kun tieto uudesta käytännöstä levisi maahamme. Puolustajien ajatus oli, että Jeesus oli tullut maan päälle kuuluakseen kaikkien aikojen kaikille ihmisille, ei vain oman aikansa ja elinympäristönsä asukkaille. Vastustajien näkemys taas oli, että kyllä näinkin, mutta vain ajatuksen ja näkymättömän hengen tasolla. Jos Jeesus kuvattiin kirkkoon tulevassa alttaritaulussa, piti häntä kuvata historiallisesti mahdollisimman oikein alkuperäisessä asussa ja ympäristössään.

Näin oli monen mielestä toiminut unkarilainen Mihály von Munkácsy, jonka yhden taulun näyttely kiersi ympäri Eurooppaa päätyen viimein myös Helsinkiin. Kyseessä oli maalaus Kristus Pilatuksen edessä vuodelta 1881. Maalauksen suuri koko, sen realismi ja erityinen esillepano valaistuna pimeään huoneeseen synnyttivät katsojalle voimakkaan illuusion tapahtumapaikalla olemisesta. Nimimerkki Felix kirjoittaa elokuussa 1886 Wasa Tidningin sivuilla: ”niin ruumiillisina seisovat kaikki nämä figuurit, että niiden puoleen melkein kääntyy niille puhuakseen”.

Voimakas läsnä olemisen kokemus, joka realismilla oli toteutettavissa, toi kuitenkin matkassaan myös vaikeasti vastattavan kysymyksen. Minkä näköinen historiallinen Jeesus oli ollut? Jos maalauksen äärellä tuntui, että juuri noin kaikki oli tapahtunut, juuri tuollaisessa ympäristössä Pilatus oli kuulustellut Jeesusta, juuri tuolla tavalla ympärillä olevat ihmiset olivat kiihkossaan toimineet ja juuri tuollaiset varusteet olivat roomalaisilla sotilailla, ei rehellinen katsoja voinut väistää kysymystä Jeesuksen ulkonäöstä. Rehellisyyden nimissä oli myös vastattava, että siitä ei ollut mitään tietoa. Realismin mahdollisuudet uskonnollisaiheisessa taiteessa paljastuivat näin myös rajallisiksi.

Von Uhden uusi käytäntö kansallisten piirteiden käytöstä kulkeutui maahamme varsin nopeasti. Ensi kerran – ja samalla kaikkein selkeimmin – se näki päivänvalon Albert Edelfeltin maalauksessa Kristus ja Mataleena. Teos oli valmiina ja esillä Ateneumissa loppuvuodesta 1890. Tunnetussa maalauksessa Jeesus seisoo koivikossa tuohivirsut jalassa taustanaan supisuomalainen järvimaisema. Kansarunoon palautuva maalaus ei ollut toki alttaritaulu eikä sellaiseksi tarkoitettu, mutta osaltaan se oli vaikuttamassa pelkoon, että Jeesus ilmestyisi tuohivirsuissa myös kirkon alttarille. Kirkon piirissä sellaista ei voitu hyväksyä. Vastustus kulminoitui Jyväskylässä kirkkoneuvoston hylkäävässä päätöksessä, vaikka neuvosto perustelikin päätöstään maalauksen tummuudella ja kirkon huonolla valaistuksella.

Jyväskylän tapahtumat liittyivät läheisesti Helsingin uuden kirkon – nykyisen Johanneksen kirkon – alttaritaulukilpailuun, joka ratkesi vuoden 1892 alussa. Järnefeltin kilpailuluonnos oli Venesaarna, joka oli tehty von Uhden hengessä. Luonnoksessa – Gallen-Kallelan sanoja lainaten – ”Jeesus seisoi hämäläisessä veneessä ja saarnasi evankeliumia erämaan asukkaille, suomalaisille miehille, naisille ja lapsille, jotka metsätorpistaan olivat kerääntyneet rannalle.” Jyväskylään kiiri luonnollisesti tieto tapahtuneesta, ja pelko valmisteilla olleen oman kirkon alttaritaulun puolesta vain kasvoi.

Perusteellisista valmisteluista huolimatta myös Helsingin hanke epäonnistui. Alttaritaulua ei saatu järjestetyn kilpailun pohjalta, vaan siitä hyötyivät vallan toiset seurakunnat. Kilpailussa kaksoisvoiton vienyt Edelfelt maalasi voittajaluonnoksensa pohjalta alttaritaulun Vaasan kirkkoon, maalaus Paimenten kumarrus on vuodelta 1894, ja kolmanneksi tullut Felix Frang-Pahlama Längelmäen kirkkoon, jossa alttaritaulu Ristiinnaulittu on vuodelta 1895.

Vaasan kirkkoon saatiin lopulta kolmen maalauksen – rohkenen sanoa – poikkeuksellisen hieno kokonaisuus, jossa vanhimpana osana on hovimaalarimme R.W. Ekmanin Ehtoollinen vuodelta 1861. Maalauksella ja suunnitelmalla, että se asetettaisiin seinäsyvennykseen kahden muun myös Ekmanilta tilattavan maalauksen kanssa, on selvä kosketuspinta Ekmanin 1850-luvulla Turun tuomiokirkkoon maalaamiin freskoihin. Suunnitelma ei kuitenkaan toteutunut.

Kun Edelfeltin Paimenten kumarrus 1890-luvun puolivälissä valmistui, joutui Ekmanin Ehtoollinen syrjään. Tilanne ei kuitenkaan tyydyttänyt seurakuntalaisia. Yksinään Ehtoollinen ei sopinut Edelfeltin maalauksen kanssa alttarille, joten päätettiin hankkia vielä yksi maalaus. Vuonna 1897 kilpailun jälkeen saatiin Louis Sparren maalaus Hautaanlasku, jonka aihe sopi kokonaisuuteen ja jonka koko ja värimaailma oli sovitettu yksiin Ekmanin vanhan maalauksen kanssa. Näin Vaasan kirkon alttarille lopulta saatiin alkuperäisen suunnitelman mukaan kolmen maalauksen kokonaisuus, jossa tosin alkuperäistä on vain maalausten lukumäärä.

Helsingin kilpailussa kolmanneksi tullut Frang-Pahlama – melko tuntematon vielä tuossa vaiheessa – tuli varsin suosituksi alttaritaulumaalauksen parissa kilpailumenestyksensä jälkeen. Autonomia-ajan loppuun mennessä hän ehti maalata alttaritaulun kaikkiaan 11 kirkkoon. Niistä seitsemässä on aiheena ristiinnaulittu kuten ensimmäisessä, Längelmäen kirkon alttaritaulussa. Edelfeltin toiseksi tullutta kilpailuehdotusta, jossa siinäkin kuvattiin Jeesusta ristillä, ei puolestaan koskaan nähty valmiina alttaritauluna.

Jännitteitä alttaritaulumaalaukseen 1800-luvun lopulla toi myös tilanne, jossa vanhat käsitykset sekä taiteesta että kirkon opista ja yhteiskunnallisesta asemasta muuttuivat ennen näkemättömällä tavalla. Realismin vähäinenkin käyttö oli kamppailevan kirkon näkökulmasta arveluttavaa. Pohjalla oli tietenkin kirkon suhde realismiin kirjallisuudessa. Oli odotettavissa, että jossain vaiheessa tilaajan ja tekijän näkemykset alttaritaulumaalauksesta erkanisivatkin liian kauas toisistaan, jolloin yhteisymmärrys joutuisi katkolle.

Alttaritaulun hankinta oli monessa seurakunnassa myös vuosia jatkunut ponnistus, ja näyttää, että tällainen yhteinen hanke antoi oivallisen tilaisuuden eri kansanosien välisten jännitteiden kärjistymiselle.  Jopa Ekmanin maalauksesta Jeesus siunaa lapsia saatiin Räisälässä 1870-luvun alussa riita aikaiseksi. Ekman oli kuitenkin tuolloin jo poikkeuksellisen arvostettu alttaritaulumaalari, joka elämänsä loppuvuosina 1860-luvun alusta laskettuna maalasi yli puolet maamme alttaritauluista.

Erimielisyyttä seurakuntalaisten kesken herätti usein myös alttaritaulun rahoitus. Moni maalaus maamme kirkkoihin on saatu yksityisten ihmisten aktiivisuuden ja ahkeroinnin kautta. Tehtiin käsitöitä, järjestettiin myyjäisiä ja arpajaisia sekä ohjelmallisia juhlia, jopa tansseja. Tällainen toiminta herätti kuitenkin myös pahennusta. Näin maallisin tavoin ei haluttu pyhälle alttarille taulua hankkia. Pelättiin myös, että seurakunta leimautuisi varattomaksi, jos alttaritaulua ei kustannettaisi kirkon omilla laillisesti kerätyillä varoilla.

Pitää kuitenkin huomata, että erilaiset erimielisyydet eivät olleet alttaritaulumaalauksen koko kuva. Alttaritauluja maalattiin ja hankittiin paljon myös täydessä sovussa. Vanha romanttissävytteinen klassinen taidekäsitys vanhoine arvostettuine esikuvineen, kuten tanskalaiset Bertel Thorvaldsen ja Carl Bloch, jätti kaiken aikaa jälkiä maamme alttaritaulumaalaukseen. Thorvaldsenin Kööpenhaminan tuomiokirkon alttarilta löytyvä Kristus-veistos (1821/1833) ja Blochin Hörupin kirkkoon maalaama Tulkaa minun tyköni (1875), vaikuttivat taustalla kaiken aikaa.

Kirkon ja seurakuntalaisten ensisijainen toive alttaritaulun suhteen ei ollutkaan sen taiteellisuus, vaan sen kyky herättää hartautta ja vahvistaa uskonnollista tunnetta. Ja tähän toiveeseen vastasi autonomia-ajan loppupuolella parhaiten Alexandra Frosterus-Såltin, jonka 69 maalausta puhuvat puolestaan.

Ekman kuoli vuonna 1873 jättäen jälkeensä ammottavan aukon maamme alttaritaulumaalaukseen. Aukon täyttäjäksi ilmaantui pian samana vuonna leskeksi jäänyt Frosterus-Såltin, joka oli maalannut jo vuonna 1863 Ristiltä oton Mustasaaren kirkkoon, mutta varsinaisen alttaritaulumaalarin uransa hän aloitti vuonna 1877 maalaamalla ensimmäisen Getsemanensa Seinäjoelle Törnävän kirkkoon. Voi vain hämmästellä, kuinka suuren suosion hän saavutti heti. Jo vuonna 1879 hän maalasi kaksi alttaritaulua, ja pian hänen maalauksiaan jouduttiin jo jonottamaan.

Vuosikymmenestä toiseen jatkuneen maalaamisen täytyi itsessään olla Frosterus-Såltinille hyvin merkityksellistä. Varsinkin 1910-luvun osalta, jolloin hänellä oli ikää jo yli 70 vuotta, ei ole uskottavaa, että hän edelleen jatkoi pelkästään esimerkiksi taloudellisista syistä. Niinpä näen, että alttaritaulujen maalaamisella oli hänelle suuri, jonkinlaiseen hartauden harjoitukseen rinnastettava uskonnollinen merkitys. Siitä hän ammensi voimaa jaksaa ja kestää tilannetta, että oli alttaritaulujensa kanssa ajautunut taide-elämässä sivuraiteelle.

Kun maamme koko kuvataide nähtiin kansainvälisesti vanhanaikaisena ja taiteen kehityksestä jälkeen jääneenä 1900-luvun alkuvuosina, mikä jakoi taiteilijakuntaa eri leireihin, oli selvää, että tilaustöinä tehdyt uskonnollisaiheiset maalaukset olivat erityisen sivussa taiteen kentässä. Näin uudistuminen, jota Frosterus-Såltin kuitenkin selvästi onnistui tekemään, jäi vaille huomiota. Maalasi hän miten ekspressiivisesti hyvänsä, tai käytti hän miten puhtaita värejä hyvänsä ei enää muuttanut tilannetta. Hänen osansa oli olla ja jäädä sivuun ja painua lopulta syvälle unhon laaksoon. Tämä on näkynyt myös taidehistorian kirjoituksessa. Vasta täällä Jyväskylässä 1980-luvulla aloitettu kirkkotaiteen tutkimus on tuonut hänenkin osalleen uutta valoa.

Frosterus-Såltin oli totta kai tietoinen omasta asemastaan. Hänen koko tuotantonsa tarkastelu onkin herättänyt mielenkiintoisen kysymyksen. Kuvasiko hän joihinkin loppukauden töihinsä myös asemaansa taiteilijana? Onko Jepuan kirkon Jeesus ilmestyy Magdalan Marialle vuodelta 1906 osin myös Frosterus-Såltinin omakuva? Olemme taidehistoriassa paljossa hyväksyneet ajatuksen, että esimerkiksi Helene Schjerfbeckin Toipilas vuodelta 1888 olisi osin omaelämäkerrallinen, mutta voisiko näin olla myös alttaritaulumaalauksen parissa? Mainitussa Jepuan maalauksessa on sisällössä tapahtunut niin olennainen muutos verrattuna aiheen aiempiin toteutuksiin, että kysymykseen on perusteltua vastata myöntävästi.

Tultaessa 1910-luvulle oli alttaritaulumaalauksella takanaan kehityskaari, jonka alku oli ammattikuntalaitoksen ja käsityöläismaalareitten ajassa ja loppu ulkomaita myöden opiskelemassa käyneiden taiteilijoiden vuosikymmenissä. Tilanne rupesi muuttumaan 1840-luvulla, ja alttaritaulun tekijäksi tuli yhä useammin taiteilijakoulutuksen saanut henkilö. Samalla alttaritaulusta tuli yhä keskeisempi osa kirkkointeriöörin kuvallista koristelua. Viimein muita kuvia ei juuri käytetty.

Alttaritaulumaalaukselle on ollut ominaista sen keskittyminen muutamiin käsiin. Usein seurakunnissa haluttiin maalaus samalta taiteilijalta, joka oli maalannut taulun naapuriseurakuntaan. Käytäntö kertoo paljon alttaritaulumaalauksen luonteesta. Taiteeseen yleensä liitetty esteettinen vaatimus teoksen kaikinpuolisesta originaalisuudesta ei ollut kovin olennaista tässä yhteydessä.

Murrosta merkinneen 1840-luvun jälkeen alttaritaulumaalaus päätyi, kuten jo totesin, yhä enenevässä määrin R.W. Ekmanille. Hän suorastaan hallitsi alaa aina kuolemaansa asti. Romanttisilla ja klassisen ihanteellisuuden nimissä tehdyillä maalauksillaan hän samalla muokkasi käsitystä oikeanlaisesta alttaritaulusta. Ekmanin aikaan ajan taidekäsitykset vielä soveltuivatkin varsin hyvin myös alttaritaulumaalaukseen.

Samoin Frosterus-Såltinin aloittaessa 1870-luvun lopulla oli vanhoilla taidekäsityksillä mahdollista paitsi päästä suosituksi alttaritaulumaalariksi myös saada vielä arvostusta taiteen kentällä. Tilanne oli kuitenkin nopeassa muutoksessa.

Vuosisadan puolivälissä oli eurooppalaiseen taiteeseen tullut realismi, ja 1870-luku oli jo impressionismin vuosikymmen. Vuosisadan lopussa tuli symbolismi, ja heti uuden vuosisadan puolella ekspressionismi ja kubismi. Viimein 1910-luvun kuluessa maalaustaiteessa luovuttiin kuvan esittävyydestä kokonaan. Syntyi abstrakti taide. Toimintaympäristö alttaritaulujen maalaamiselle ajan taiteen nimissä oli näin tullut hyvin vaikeaksi, jos ei suorastaan mahdottomaksi.

Viimeisin Frosterus-Såltinin alttaritaulu on Ristiinnaulittu vuodelta 1915 ja Ruokolahden kirkossa. Sitä maalatessaan taiteilija oli saavuttanut jo kunnioitettavan 77 vuoden iän.

Kiinnostus teosten esineellisyyteen ja toisaalta niin visuaalisen kuin materiaalisenkin kulttuurin moninaisuuteen on laajentanut 2000-luvulla taidehistoriallista kenttää – tai ehkä oikeammin muistuttanut kentästä, jossa se on alun perinkin liikkunut. Tämä Tahiti-lehden vanhaan taiteeseen keskittyvä teemanumero ottaa huomioon kuvallisuuden ja materiaalisuuden monipuolisuuden. Tekstien näkökulmat liikkuvat kuvien ja esineiden erilaisista rooleista sekä merkityssisällöistä niiden tutkijoihin ja tulkitsemisen tapoihin.

Esineiden käsin kosketeltava materiaalisuus korostuu Sofia Lahden artikkelissa, joka luotaa viime aikoina keskiajantutkimuksessa enenevässä määrin esillä ollutta esineryhmää eli relikvaarioita. Lahti tarkastelee erityisesti yhtä käsivarsirelikvaariota – juuri ihmisen ruumiinosia esittävät relikvaariot, pyhäinjäännössäiliöt, tuovat esiin ruumiillisuuden monisyisen roolin myöhäiskeskiajalla. Reliikit olivat keskeinen tekijä myös pyhiinvaelluksissa, jotka suuntautuivat katsomaan pyhimysten maallisia jäänteitä. Ulrika Wahlberg kirjoittaa Tampereen Vapriikissa olevasta suomalaisten pyhiinvaelluksia käsittelevästä näyttelystä ja esittää samalla osuvia huomioita keskiajan uskonnolliseen taiteeseen liitetyistä stereotypioista, jotka koskevat kirkon oletettua tukahduttavaa roolia.

Esineiden ja kuvien mahti sekä niiden hahmottamisen ehdot ovat olleet niin vanhojen aikojen kirjoittajien kuin nykytutkijoidenkin kiinnostuksen kohteena. Lauri Ockenströmin artikkeli tarkastelee kuvien ja magian suhteita keskiajan ja uuden ajan alun ajattelussa, ja José Filipe Silva kirjoittaa kolumnissaan keskiajan havaitsemisteorioista ja niiden vaikutuksista.

Määritelmä ”vanha taide” viittaa tavallisesti teoksiin, jotka ovat syntyneet ajanlaskun alkamisen jälkeen, mutta ennen vuotta 1700. Tämä aika ei ole ollut suomalaisen taidehistorian tutkimuksen painopisteitä. Tilanteeseen vaikuttaa paljon se, että esihistoriallinen aika jatkuu Suomessa aina 1100–1200-luvuille saakka. Taidehistorioitsijat ovat jättäneet kirjoitettua historiaa edeltävän ajan pitkälti arkeologien haltuun. Hyvä on kuitenkin muistaa, että mitään varsinaista tutkimuksellista katkosta keskiaikaa ja uuden ajan alkua käsittelevässä tutkimuksessa ei missään vaiheessa ole ollut. Varhaiset taidehistorioitsijat kuten J. J. Tikkanen, K. K. Meinander tai Tancred Borenius olivat nimenomaan kiinnostuneita vanhemmista aikakausista. Tähän ryhmään kuuluivat myös Onni Okkonen ja erityisesti varsin tuntemattomaksi jäänyt Klaus Holma, jonka esitelmöinti sodan alla vuonna 1939 Lontoossa pidetyssä XV taidehistorian kongressissa on Risto M. Pitkäsen kirjoituksen aiheena. Tämän pääkirjoituksen vinjettikuva liittyy myös Holmaan: kuvassa on yksityiskohta harppua soittavaa enkeliä kuvaavasta lasimaalauksesta, jonka Alli Holma hankki poikaansa Klausia varten Ranskasta vuonna 1942. Allin mukaan lasimaalaus on sveitsiläisen koulukunnan työtä ja ajoittuu 1400-luvulle. Lasimaalaus kuuluu Lahden historiallisessa museossa olevaan Klaus Holman muistokokoelmaan (LHM 2618). Uudehkoja taidehistorian alan väitöskirjoja arvioivat Fanny Johansson ja Markus Hiekkanen, joista jälkimmäinen samalla tarjoaa pohdittavaksi kirkkojen seinämaalauksiin liittyviä uusia tutkimuslinjauksia.

Keskiajan esineellinen perintö ei ole millään muotoa vakiintunut ja stabiili kokonaisuus, vaan kasvaa jatkuvasti uusien löytöjen myötä. Visa Immonen esittelee katsauksessaan uusimpia arkeologisia kaivauslöytöjä, ja tuo samalla esiin aineistojen tuntemuksen tärkeää merkitystä tieteellisen tutkimuksen laadun yhtenä rakennuspuuna. Hän toteaa, että aineistokeskeinen tutkimusote vie taidehistoriallisen nykykeskustelun ytimeen. Aineistojen painottaminen muistuttaa visuaalisten esineiden historiallisuudesta ja kuvallisuuden aineellisuudesta, jotka molemmat ovat taidehistoriallisessa teoriassa korostuneita teemoja.

Jo tunnetut esineet puolestaan kutsuvat uusia tulkintoja, mutta myös kaipaavat jatkuvaa vaalintaa. Katri Vuola kertoo käytännön tutkimustyöstään Marttilan kirkossa ja siihen liittyvästä yhteistyöstä. Esille nousee erityisesti konservaattorien panos ja luonnontieteelliset analyysimenetelmät, jotka ovat nykytutkimuksen tärkeä osa-alue, ja toisaalta seurakuntien tärkeä rooli arvokkaan omaisuutensa ylläpitäjinä. Vanhan taiteen tutkimus on luonteeltaan sellaista, että monien ihmisen erityisosaamiselle on tilausta, mukaan luettuna tutkijakollegat. Poikkitieteisyys onkin ominaista nykyiselle vanhan taiteen tutkimukselle. Verkottumisen yksi tärkeä lokaatio ovat kansainväliset konferenssit. Tästä, tutkijantyön paikon ambivalentistakin puolesta, kertoo Katja Fält valottaessaan Leedsin massiivista keskiajan tutkijoiden vuotuiskonferenssia, josta hän ei, kaikesta huolimatta, malta jäädä paitsi.

Vanhan taiteen tutkimuksen yksi erityispiirre on sen välinearvo uudempien aikojen tutkimuksessa: jos ei hahmota kuvalainoja tai arkkitehtuurin elementtien kierrätystä, on vaikea ymmärtää oman ajan tai esimerkiksi 1800-luvun kuvallisuuden merkityksiä ja viittaussuhteita. Teppo Jokinen on arkkitehti Gustav Nyströmiä käsittelevissä tutkimuksissaan pohtinut tämän asennetta esimerkiksi gotiikasta ammentavaan arkkitehtuurityylin tai sen harjoittajiin, Nyströmin sanoin ”gootikoihin”.
Menneisyyteen kurottavien kuvalainojen juuriin kaivautuu artikkelissaan Živilė Meškauskaitė, joka esittelee vuonna 1957 valmistettua Kalevala Korun riipusta, ja sitä, miten se kuljettaa hänet 1100-luvun Kaukolan Kekomäelle ja aina Bysanttiin asti.

Vuonna 1892 julkaistussa arkeologian väitöskirjassaan Theodor Schvindt (1851–1917) kirjoitti Kaukolan Kekomäen haudasta numero 6 (kuva 1) seuraavasti: “Tähän oli esineistä päättäen haudattu vain yksi ruumis ja se naisen.“ Hautalöytöjen luettelossa numerolla 114 dokumentoidun esineen kohdalla hän toteaa: “Hopeinen, kullattu kaulasolki [...]. Alle juotettu poljinvarustus on, kuten tavallista, irtaantunut. Soljen pohjoispuolella oli hampaita…“ Pohdinnassaan löytöjen kuvastamista oloista kirjoittaja toteaa soljen paidansoljeksi, joka on saattanut olla käyttäjällä ylösalaisin. Solki, josta Schvindt kirjoittaa on Maria Orans (kuva 2). Kyseisen korun pohjalta hopeaseppä Börje Rajalin (s.1933) suunnitteli Kalevala Korulle riipuksen lähes 70 vuotta myöhemmin (kuvat 3 ja 4). Rajalinin riipus nimettiin Rukoilevaksi Maariaksi, mikä on käytännössä hautalöydön nimen suomennos. Nykytuotannosta poistuneessa riipuksessa Neitsyt Maria on oranttina, rukousasennossa.

Artikkelini keskiössä on yllä kuvaamastani arkeologisesta yhteydestä arkiseen kontekstiin palannut riipus. Schvindtin dokumentoima hautalöytö ei kuitenkaan ole kyseisen korun kuva-aiheen alkupiste, tai edes varhainen vaihe. Orans-kuva on havainnollistava esimerkki siitä, miten kuvien historia on yhä läsnä uusissa toteutuksissa – joskin se, tuleeko kuvan historiallinen juurevuus havaituksi, vaihtelee. Tässä tekstissäni pohdin mainitsemaani Rajalinin suunnittelemaa korua, sen kuva-aihetta ja välinettä, sen olemusta. Kyseinen riipus on monimutkainen samanaikaisuuksien vyyhti – se on sekä kuva että esine, arkeologinen, mutta uudehko. Tarkoitukseni on lähestyä riipusta muuna kuin staattiseksi ja lopulliseksi miellettynä kuvana. Tarkastelen Rukoileva Maaria -riipusta esineenä, jonka muuttuva merkitys muodostuu kuva-aiheen, ilmaisuvälineen ja käyttäjän keskinäisessä vuorovaikutuksessa. Börje Rajalinin mukaan vuonna 1957 Kalevala Korulla oli huutava pula korumalleista. Hän oli tuolloin yrityksen taiteellinen johtaja ja sanojensa mukaan metsästi Rukoilevan Maarian aiheen arkeologi Ella Kivikosken kirjasta,[3] eikä mallin valinta ollut itse taiteilijalta uskonnollinen kannanotto. Rajalin kuitenkin mainitsee, että “madonna-aihe oli ilmassa silloin”. Tämä ilmeni hänen mukaansa esimerkiksi siten, että muotoilijat Tapio Wirkkala, Rut Bryk ja Birger Kaipiainen käyttivät Maria-aihetta töissään.[4] Rajalinin riipuksen Maria-aihe oli näistä todennäköisesti ainoa, jolla oli arkeologinen, museokontekstista monelle tuttu alkuperä. Jo Schvindtin väitöskirjasta selviää, että Maria Orans -solki oli osa merkittävää arkeologista löytöä: ”…hautoja, joiden vertaisia niiden lukuisaan ja moninaiseen kalustoon katsoen Suomessa tähän asti ei ole tavattu.“[5] Itse koru onkin noussut toistuvasti esiin erilaisissa yhteyksissä, mikä kertoo sen merkittävyydestä Suomen historian tutkimuksessa.[6]

Arkeologi Unto Salo kirjoittaa teoksessaan Risti ja rauta (2005) arkeologisesta Maria Oransista seuraavasti:

“…Pyöreässä, alun perin kullatussa, sittemmin soljeksi varustetussa riipuksessa on kahden ympyränmuotoisen koholistan keskellä kömpelösti muotoiltu naisenkuva, kädet yläviistoon kohotettuina ja siis rukousasennossa, pään ympärillä köynnösaihein täytetty gloria! Hame, kasvoihin verrattuna aivan suhteettoman lyhyt, näyttää ulottuvan nilkkoihin, jotka eivät näy. Puvun reunat ja hihat on koristettu kasviköynnöksin.“[7]

Salo jatkaa, että hopealevyn piirros on kömpelö ja avuton, Marian puku liian koristeellinen ikonitraditioon verrattuna, eikä “glooriassa” kuuluisi olla köynnöskoristelua; naivismissaan kuva on hänen mukaansa silti viehättävä ja kulttuurihistoriallinen, varmastikin venäläinen ja aikaisintaan 1100-luvulta.[8] Myös arkeologi Carl Axel Nordman kirjoittaa löytyneestä korusta teoksessaan Karelska Järnålderssturier (1924).  Hän mainitsee, että koru on ollut alun perin riipus, mutta Suomessa sitä on kuitenkin käytetty soljen tavoin.[9] Nordman tulee siten nostaneeksi esille yhden korujen keskeisimmistä ominaisuuksista eli konkreettisen käytön. Samassa tekstissä kirjoittaja päättelee, että esine on valmistettu Venäjällä etelä-venäläisten tai bysanttilaisten esikuvien mukaan, mikä ilmenee sen kuva-aiheessa.[10] Kuvaa määrittääkin erikoinen jäykkyyden ja koristeellisuuden yhdistelmä, poissaoleva syvyysvaikutelma sekä hahmon vahva frontaalikuvaustapa. Kun yhdistetään nämä formaalit ominaisuudet oletukseen maantieteellisestä alkuperästä, voidaan puhua bysanttilaisesta kuvaperinteestä, vaikkei riipus selitykään pelkästään niillä ehdoin. Hautalöydön Neitsyt Marian kuva, kuten kuvat usein, on moniselitteinen ja pakeneva. Se toimii bysanttilaisten kuvakonventioiden puitteissa, muttei kuitenkaan tule selitetyksi ainoastaan siitä näkökulmasta. Bysantin taidetta luonnehditaan usein litteäksi, lineaariseksi ja skemaattiseksi. Kyseinen näkemys onkin käytännössä juurtunut Bysantin taidetta koskevan tutkimuksen esteettiseksi lähtökohdaksi.[11] Tähän kuvaukseen nähden Maria Oransissa on jotain poikkeavaa, kenties jotain ylimääräistä. Korun kuvassa on epätäsmällisyyttä ja jäykkyyttä, joiden en tulkitse johtuvan tiukasta dogmaattisuudesta. Kyseessä on pikemminkin juuri tuon kyseisen kuvan ominaisuus, yksilöllisen toteutuksen ilmaisu huteran ja epävakaan viivan muodossa. Verrattuna matemaattisen tarkkoihin bysanttilaisiin mosaiikkeihin tämä Marian kuva on suorastaan eloisa – pienet poikkeamat symmetriasta, odotusarvosta ja ajan aiheuttama patina tekevät Marian kuvasta uniikin, skemaattisen lisäksi. Mikäli tämä yksilöllisyys hämärtää kuvan auktoriteettia tai hierarkiaa, se kompensoi toisaalla – tässä on jopa tulkinnan varaa ja nykykatsojan silmissä jotain persoonallista. Jopa sädekehä, joka on usein selkeimpiä kuvallisia vihjeitä tai koordinaatteja, on koristeellisuudessaan epätavanomainen. Pohjimmiltaan edes hahmon sukupuoli ei näyttäydy varmana, mikäli sivuuttaa esineen nimen. Korun kuvan ainutkertainen piirroksellisuus häkellyttää ja eroaa Rajalinin toteutuksen piirtojäljestä epätäsmällisempänä.

Börje Rajalin on ollut hyvin uskollinen alkuperäiselle korulle kuva-aiheen mukauttamisessa. Kenties suurin muutos, jonka taiteilija toteutti, oli koon muuttaminen – alkuperäisen ollessa n. 5,9 cm halkaisijaltaan, Rajalin suunnilleen puolitti tämän mitan. Maria on säilynyt melko samanlaisena, mutta viiva on piirtynyt selkeämpänä, huteruus ja epäröinti puuttuvat. Tuotannon alkuvaiheessa kaiverrus tehtiin käsin, jotta koru olisi arvokkaampi, mutta myöhemmin kustannussyistä siirryttiin prässäykseen.[12] Kuvan viimeistellympi ulkomuoto verrattuna hautalöytökoruun, siistitty jälki, on myös selkeä vihje siitä, ettei kyseessä ole enää ainoa kappale. Tarkempi piirto on lisännyt kuvaan jähmeyttä, joskaan Marian peräti pirteä olemus ei ole tyystin kadonnut. Kasvot kuitenkin selkiytyivät ja vakavoituivat hienovaraisesti oiotun symmetrian myötä. Reunojen kuperuudet, ura ja koriste välittyvät tuotantoprosessissa selkiytyneinä. Hopea on kirkas ja mukautuu ympäristön väreihin heijastaen valoa, jolloin kaiverruksen ja pinnan suhde luo illuusioita sekä kuperasta että koverasta pinnasta. Marian puku ja sädekehä ovat koristeellisia kuten alkuperäisessäkin korussa ja itse hahmo noudattaa symmetriaa pystyakselin suhteen. Valokuvasta ei välity Rajalinin korun kosketeltavuus. Levyn kohotettu keskiosa ja kaiverrettu Maria, kuperan ja uran vaihtelu vetoavat vahvasti sormenpäiden kosketusaistiin. Rajalinin ratkaisu ripustuksen suhteen on myös oivaltava: ketjun lisäosa, jonka varassa Rukoileva Maaria -riipus on, vapauttaa riipuksen helpommin kosketeltavaksi ja katsottavaksi. Arkeologinen Maria Orans -riipus on tällä hetkellä noin tuhat vuotta vanha. Nykyisen Suomen alue oli Euroopan viimeisiä, joka kääntyi kristinuskoon, joka oli tuolloin täällä tuttu, mutta vakiintumaton. Selkeä merkki kristinuskon ambivalentista asemasta näkyy kristillisten ja pakanallisten hautojen samanaikaisena esiintymisenä 1000-luvulla. Suomi kristillistyi aikana, jolloin Marian kunnioitus muissa Euroopan keskuksissa oli voimissaan – sekä Baltian että Suomen kohdalla kristinuskoa vahvistettiin juuri Marian nimessä, hänen suojelunsa alaisuudessa. Maria saavutti niin kirkon johdon suopeuden kuin tavallisen kansankin. Karjalassa täysin pakanallisissakin haudoissa oli esineitä, jotka liittyivät Neitsyt Marian kulttiin. Maria Orans -korun lisäksi samasta kalmistosta löytyi pienempikokoinen, yksinkertaisen näköinen, solki, jossa oli teksti “AVE MARIA GT”. [13] Tämä on konkreettinen osoitus siitä, kuinka Suomen kristillistyminen levisi niin itäisen kuin läntisenkin kirkon kautta, mikä mahdollisti kummankin kuvatradition sekä esineistön läsnäolon, mikä näkyy edelleen.[14]

Aiheiltaan kristilliset korut eivät olleet ainoita osoituksia vallitsevasta uskonelämästä kyseisessä kalmistossa. Kaukolan Kekomäen hautaan numero 5, joka sijaitsi Maria Orans -soljen haudan läheisyydessä, oli haudattu nainen, jolla oli hauta-antimena myös jyviä. Antimen taustaksi voi olettaa ajatusta uudestisyntymisestä tai vainajan pitämisestä haudassaan.[15] Kummankin kristillisen kirkon korut olivat siis osa elämänkäsitystä, jossa vaikutti myös aivan toisenlainen säätely. Helena Edgren on päätellyt, että kyseiset esikristilliset Karjalan haudat, joihin kuuluvasta leposijasta löytyi myös Maria Orans -solki, ovat osoitus jonkin tyyppisestä Marian kultin elinvoimasta.[16] Hautaustapa antimineen kertoo varhaisemmasta uskonelämästä kuin opillinen kristinusko, jossa käsitys kuolemanjälkeisyydestä ei edellytä vainajan varustamista koruilla ja jyvillä. Näin voi varovasti tulkita, että Maria Orans -koru sijoitettiin hautaan osana paikallista, synkretististä uskonnonvaihetta. Siirtymä ei ollut ainoastaan elämästä kuolemaan, vaan myös vanhasta uskosta kohti uutta. Paikallisuus universaalin rinnalla on oleellista teologisen kuvaston kannalta. Vieraan kuvan tuominen osaksi paikallista kulttuuria ratkaistaan usein sopeuttamalla kuva paikallisin ehdoin – tämä ilmenee esimerkiksi lähetystyössä.[17] Orans-kuviin liittyy tunnistettava rukoileva hahmo, jota voi seurata kuvien historiassa, ennen kuin hahmo tuli näkyviin täällä pohjoisella maaperällä. Börje Rajalinin suunnittelema koru jatkaa pitkää ja toisinaan mutkittelevaa Orans-kuvien linjaa. Riipus vaivihkaa asettaa katsojalle retorisia ehtoja: kuva- ja kristinuskon tradition tunteminen muodostuu keskeiseksi jopa kuvan tunnistamisessa, mikäli korun nimeä ei tiedä. Kuva-aihe saattaa olla tuttu ikoneista, joiden vakiintuneet kuvatyyppien nimet, kuten Orans, Orantti ja niin edelleen, viittaavat esitetyn kohteen teologiseen rooliin.[18] Myös paikan merkitys on keskeinen ikoneiden nimien kannalta. Bysantin taiteen tutkimuksessa esimerkiksi Blachernain luostari[19] nousee toistuvasti esiin Orans-kuvien kohdalla. Tämä selittyy sillä, että Marialle omistetussa luostarissa oli useita hänen kuviaan, joilla oli valtava merkitys niiden ihmeitä tekevän luonteen vuoksi. Eräs näistä kuvista edustaa Orans-tyyppiä. Kuvien toponyyminen nimi, tässä tapauksessa Blachernitissa, identifioi teokset tiettyyn paikkaan, mutta tarkempi merkitysverkosto piirtyy esiin kuvatyyppien kautta. Tämä jaottelukeino on uudempi kuin paikkaan liittyvä nimitys, joka itse asiassa harvoin tarkoittaa varsinaista kuvatyyppiä. On tärkeää tiedostaa, että myös Maria Orans -kuvia on monenlaisia, ja valtaosassa niistä Maria ei ole yksin, vaan Kristus on kehystetty medaljonkiin hänen rinnalleen. Nämä yksityiskohdiltaan vaihtelevat kuvat ovat saaneet erilaisia nimityksiä, joista on puolestaan olemassa lukuisia variantteja.[20] Ikonitradition kuvatyyppien voi ajatella jakautuvan näin mutkikkaaksi kuvien sukupuuksi: sijoittumiseen tässä fiktiivisessä rakennelmassa vaikuttaa kuvan paikka ja hahmon ikonografia, joista kumpi vain saattaa toimia teoksen nimenä.

Orans-kuvatyypin historiaa voi hahmottaa jonkinlaisen evoluution kautta tukeutuen taidehistorioitsijan André Grabarin näkemykseen. Tämä noudattaa myös ikonografisten tyyppien vaelluksen käsitettä, jolloin seurataan hahmolinjaa ja merkitysten muutoksia.[21] Roomalaisessa esikristillisessä kuvatraditiossa kädet rukousasentoon nostanut seisova hahmo oli yleinen hartauden symboli. Grabarin mukaan kuva-aiheen omaksuminen kristilliseen kuvaperinteeseen voisi selittyä tuolla edeltävällä symbolisella alkuperällä. Varhaiskristillisenä aikana itse kuollut henkilö kuvattiin muotokuvamaisesti Orans-hahmona sarkofagiinsa tai katakombiin osoituksena hartaudestaan. Eleestä tuli tuttu pyhimysten ja Neitsyt Marian kuvaustapa, joka ilmentää kuvattavan välittäjyyttä (intercessor, mediatrix). Marian kohdalla tämä näennäisesti yksinkertainen ja suoraviivainen symboliikka rikastui monilla merkitys- ja sisältönyansseilla. Esimerkiksi Maria Orans -hahmo Kristus sylissä ilmensi inkarnaation mysteeriä, joka on monisyinen teologinen merkityskokonaisuus. Marian ja Kristuksen poikkeuksellinen side määritti hyvin pitkälle hänen suhdettaan Jumalaan ja ihmiseen, mikä näkyy uskonnollisessa taiteessa.[22]

Tämä ruumiillinen side mahdollistaa Marian roolin välittäjänä ihmisen ja pyhän välillä, sillä hän oli täysin ihminen, jolla oli osuus jumalallisessa toteutumisessa. Marian kautta toteutuu ihmisen ja jumalan välinen sukulaisuus, ja näin hän on keskeinen tekijä, joka yhdistää maallisen jumalalliseen. Tämä ohuesti hahmoteltu merkitysverkosto Rukoileva Maaria -riipuksen taustalla ei todennäköisesti toteudu valtaosalle korun näkevistä, mutta kuvasta hahmottaa sen osallisuuden formaaliin ja arkaaiseen ihanteeseen. Rajalinin toteutus ei mielestäni tyhjentänyt kuvaa kaikista sen taustan kulttuurisista erityispiirteistä, jotka Rukoileva Maaria -riipuksen kohdalla ovat yhä havaittavissa. Altti Kuusamon sanapartta lainatakseni, toisen kuvan läsnäolo on näkyvää.[23] Tämä johtuu siitä, että kyseessä on maltillinen modernisaatio, joka peittele edeltäviä kuva-aineksia.

Tämän tyyppistä kuva-aiheiden uudelleenkäyttöä voi lähestyä monen käsitteen kautta eri tulokulmista. Tekstini kulmakivi ilmiön osalta on appropriaatio, kuva-aiheen mukauttaminen. Riipus on tarkoitettu ruumiilliseen yhteyteen – sen käyttö on fyysistä, verraten intiimiä ja jokapäiväistä. Myös appropriaatio terminä rakentuu jokapäiväisyyden varaan, vaikka suomeksi käsite eittämättä särähtää korvaan jargonmaisena ja vieraanakin. Tästä huolimatta se on etymologialtaan arkikielinen ilmaus, joka tarkoittaa muun muassa ottamista omaan käyttöön, liittämistä ja kuulumista itselle. Rukoileva Maaria -riipus herättää runsaasti kysymyksiä, osittain siksi, että sen kerrostuminen ja moniselitteisyys on ilmeistä. Jatkuvuuden lomassa ilmenevät katkot aiheuttavat tulkinnallista levottomuutta eli tunteen siitä, että jokin ei täsmää.

Bysantin taidetta tutkinut Robert S. Nelson toimittamassaan kirjassa Critical Terms for Art History (2003) on omistanut luvun kuva-aiheiden siirtymiselle.[24] Hänen englanninkielinen terminsä on appropriation, jonka Nelson itse kirjoittaa olevan etymologisesti viaton – käännettynä latinasta sana tarkoittaisi suomeksi omimista (to make one’s own). Nelson selittää perusteellisesti terminsä arkikielistä luonnetta ja merkitysverkostoa. Se ulottuu tosin negatiivisempiinkin konnotaatioihin – appropriaatio tarkoittaa myös anastamista, kaappausta ja varkautta kontekstista riippuen. Termiä määrittää vahvasti aktiivisuus sekä subjektiivisuus, ja taiteessa tämä ilmenee edeltävien elementtien omaksumisena taideteokseen.[25] Suomeksi termi kääntyy melko polaroituneesti, riippuen siitä onko kyseessä verbi vai adjektiivi. Verbin suomennokset liittyvät varastamiseen ja omimiseen, adjektiivi tarkoituksenmukaisuuteen ja sopivuuteen. Käytän toisinaan tässä tekstissä mukauttamisen käsitettä appropriaation synonyymina, sillä siinä yhdistyy muut käännökset sekä tekijä- että vastaanottajalähtöiseen motivaatioon.

Nelson avaa tekstissään terminsä taustaa ja toimintaa selventämällä, että hän on itse approprioinut kirjallisuustieteilijä ja semiootikko Roland Barthesin myytin käsitteen.[26] Kuten Barthesin myyttikin, appropriaatio on aiemman semioottisen kokoonpanon muunnos, vääristymä. Sen menestyminen on kiinni siitä, kuinka uusi merkitys muodostuu – tapahtuuko se aivan luonnollisen kaltaisena? Hyvin toteutuneena appropriaatio sekä ylläpitää että samalla liikuttaa vanhan semioottisen kokoonpanon konnotaatioita. Tällöin vaivihkaa muodostuu jotain uutta, uusi merkki, koko prosessin vaikuttaessa luonnolliselta ja ääriviivattomalta. Onnistunut appropriaatio on siis käytännössä saumaton.[27] Rukoileva Maaria -riipuksen Maria on ilmeisen varhainen ja itäinen kuva, joka näyttäytyy meille erikoisena sekoituksena jotain tuttua ja etäistä. Mikäli hänet tunnistaa Mariaksi, se tapahtuu konvention tuntemisen mahdollistamana. Asento, skemaattisuus ja itse esineen muoto, ovat selvästi kontekstista, jossa vallitsee omanlaisensa kuvallisen esittämisen kriteerit. Kuva-aihe on oleellinen tämän kaltaisen korun merkityksen muodostumisessa. Rajalinin korun symboliikka ei kumpua sen varsinaisesta materiaalisesta muodosta, kuten esimerkiksi vihkisormuksen kohdalla, vaan tulkinnan kannalta keskeiset kulttuuriset konventiot liittyvät nimenomaan kuvaan. Siksi riipuksen kuvan ikonografia, jossa Neitsyt Maria ilmenee määrätyssä teologisessa yhteydessä, nousee tärkeäksi tulkintakehykseksi. Itse korun funktioon liittyy läheisesti aistillinen kokemus, jossa korostuu erityisesti kosketus. Rajalinin riipusta kuitenkin määrittää hyvin vahvasti sen uskonnollinen, kristillisessä traditiossa usein kertautuva kuva. Kuvan uskonnollisuus ei kuitenkaan toteudu pelkästään sen ikonografiassa, vaan pikemminkin käytössä.[28] Hartautta toteutetaan usein visuaalisten kanavien avulla, jolloin kuva on tällaisen tapahtuman ydin. Kuvan käyttö määrittää sitä, millaisia uskonnollisia ulottuvuuksia siihen liittyy – vai liittyykö lainkaan. Uskonnollinen kuva onkin pohjimmiltaan kommunikointiväline, jossa konkretisoituu yhteys maallisen ja jumalallisen välillä. Eikä kuva ole eristyksissä, vaan vuorovaikutteisessa suhteessa toisiin esitysmuotoihin.  Kuvan kautta toteutuva yhteys ei ole pelkästään uskonnollisen kuvan yksinoikeus – esimerkiksi traditio ja muut kulttuurin osa-alueet tulevat kommunikoiduksi usein juuri kuvien avulla.[29]  Rukoileva Maaria -riipus on siis myös osa laajempaa kulttuurista vuorovaikutusta, jonka sisältö ei rajoitu kristillisyyteen. Riipuksen myyntikonteksti on aivan maallinen ja käyttö arkinen, mikä jättää runsaasti tulkinnallista tilaa ja avaruutta omille merkitysverkostoille. Kuvan tulkinnanvaraisuus nykykatsojalle raivaa tilaa henkilökohtaisuudelle, joka voi liittyä itse koruun välineenä, mutta ennen kaikkea sen, osin hämmentäväänkin, kuvaan.

Altti Kuusamo on tiivistänyt taidehistorioitsija Rudolf Wittkowerin ajatuksia, joiden mukaan visuaalisen symbolin vaelluksessa kulttuurialueelta toiselle, kuvahahmon funktioiden muutokset ovat oleellisia. Sama hahmo saa tällöin merkityksiä kontekstista riippuen. Hän havainnollistaa ilmiötä Victoria- ja enkeli-hahmojen avulla. Victoria, nimensä mukaan voitto itsessään, on enkelin tavoin siivekäs ihmismäinen olento, joka siirtyi antiikin kuvamaailmasta kristilliseen kuvastoon. Moni asia, kuten funktio, säilyi hahmon kannalta samankaltaisena, mutta symbolinen suhde muuttui. Victoriasta tuli nimenomaan kristinuskon voiton symboli, jonka sisältö liittyi pakanuuden kukistumiseen.[30] Rajalinin korun ikonografia on tulkittavissa hartauden symbolina, mutta hahmon labiili henkilöys saattaa aiheuttaa tilanteen, ettei se tule tunnistetuksi. Rajalin oli melko uskollinen itäiselle esikuvalle ja kuvien keskinäinen suhde hahmottuu selvästi. Tästä huolimatta riipus yksinään voi ilmetä katkonaisena ja jonain, mikä on väärässä paikassa. Kuva-aiheiden appropriaatio Rajalinin riipuksen sekä arkeologisen esikuvan Neitsyt Marian kuvan kohdalla tuo esiin tunnistamiseen liittyviä ääriviivoja ja havainnon epävarmuutta. Kuva-ainesten yhdistyminen ja kerrostuminen saa aikaan erilaisten erojen ja poikkeamien havaitsemisen. Tämä tekee näkyväksi ja tuntuvaksi sen, ettei Neitsyt Marian kuva ole ainoastaan fyysinen – se on myös kuvana mielessä.

Rukoileva Maaria -riipuksen Maria on jossain määrin valmiiksi osa katsojan mielen kuvastoa. Siksi kuvan tunnistamista saattaa siivittää epävarmuuden tunne, kun näkyvä kuva ei löydä riittävästi vastakaikua omista mielikuvista. Ajatus ihmisen sisäisistä ja ulkoisista kuvista pohjautuu tässä yhteydessä taidehistorioitsija Hans Beltingin niin kutsuttuun antropologiseen kuvakäsitykseen.[31] Sen mukaan kuva ei ole ainoastaan ulkoinen tai sisäinen, seinällä tauluna tai mielessä mielikuvana. Kuvat ovat sen sijaan tapahtumia kahden osapuolen välillä, katsojan ja fyysisen aineen, materiaalin kesken. Tämä välittävä aine mahdollistaa sen, että kuva on olemassa ulkoisena siten, että se kykenee vastaamaan katseeseen.[32] Tulkitsen ajatusta suhteessa Rajalinin suunnittelemaan koruun – missä Maria on ja miten. Beltingin terminologian kannalta on keskeistä, että suomen kielen kuva on semanttisesti yhtä kokonaisvaltainen kuin saksan kielen das Bild, kun taas englanniksi kuva on picture tai image. Erottelu perustuu kuvan olomuotoon tai sijaintiin: esimerkiksi ihmisen mielessä muodostuva kuva on image, valokuva tai taulu on picture. Suomen kielessä abstraktia ja konkreettista kuvaa ei eroteta terminologisesti toisistaan, vaan sana kuva kattaa molemmat olomuodot. Unet, näyt, ikonit, piirrokset, mielikuvat, elokuvat, ovat kaikki ymmärrettävissä kuvina. Myös tutkimani koru taipuu notkeasti kuvaksi, mikä ei ole itsestäänselvyys kaikkien korujen kohdalla.

Hans Belting lähestyy kuvan antropologiaa kolmen käsitteen kautta. Hänen lähestymistavassaan kuva (das Bild), väline (das Medium) ja ruumis (der Körper) ovat niin erottamattomassa suhteessa toisiinsa, että on vaikeaa selittää yhtä käsitettä kajoamatta toiseen. Jokaiselle kolmelle käsitteelle on leimallista keskinäinen riippuvuus, jolloin ne määrittyvät toistensa kautta. Ollakseen ulkoinen, kuva tarvitsee välineen. Medium eli väline, viittaa toteutukseen ja teknologiaan. Sen myötä kuva välittyy ja tulee ylipäätään näkyväksi.[33] Elina Räsänen tiivistää Beltingin ajatuksia mediumista siten, että merkittävä ajatuskokonaisuus, esimerkiksi teologinen hahmo, voimaantuu ja todellistuu materiaalin kautta.[34] Aine, kaikessa materiaalikirjossaan, on siis vaeltavan kuvan väline. Artikkelini osalta metallinen koru, käsinkosketeltava substanssi, on Rukoileva Maaria -riipuksen Marian materiaalinen väline. Ruumis viittaa elävään katsojaan, riipusten kohdalla joko korua kantavaan tai sen näkevään ihmiseen. Kuvan selitys lienee näistä monitasoisin, sillä kuva on pohjimmiltaan hyvin kokonaisvaltainen, samanaikaisesti ihmisen sisäinen ja ulkoisessa todellisuudessa. Juuri sisäisen kapasiteettinsa vuoksi kuva ei ole pelkästään jotain näkyvää, vaan siihen latautuu symbolisia merkityksiä ja mentaalinen kehys. Beltingin mukaan ihminen elää kuvien kanssa, ne asuttavat ruumista, jäsentävät maailmaa ja ovat luonteeltaan uusiutuvia. Mielikuvat eivät ole sattumanvaraisia, vaan mielikuvan symboliseen kokonaisuuteen vaikuttaa niin valinta kuin muistikin. Juuri tämä on mielikuvan ja ympäristön jatkuvan kuvien virran välinen ero ja avain siihen, miksi mielikuva on lähtökohtaisesti merkityksellinen.[35] Mielikuva on jotain, mikä on valikoitunut joksikin, minkä kanssa elää. Yhteisöllisten merkitysrakenteiden lisäksi mielikuvassa, esimerkiksi Marian kohdalla, on tilaa henkilökohtaisille sisällöille.

Rajalinin Rukoileva Maaria -riipus kiehtoo monenlaisella paradoksaalisuudellaan. Ensinnäkin kristilliset kuvat uskonnon historiana vetoavat samanaikaisella läsnä- ja poissaololla: kristinusko jatkuu, mutta aivan erilaisessa asemassa kuin ennen.[36] Riipuksen Neitsyt Maria on osa tätä ambivalenttia tarinaa, jopa kulttuurissa, jonka uskonnossa hänellä ei ole virallista merkittävää roolia. Kuitenkin voi ajatella, että verrattuna Maria Orans -soljen aikakauden Karjalaan, nykykäsitys Neitsyt Mariasta on yksiselitteisempi uskonnon ollessa oma rajattu viipaleensa. Rajalinin riipus on tiukemmin sidottu sellaiseen kristinuskoon, josta edeltävän uskonnon ainekset ovat suodattuneita tai kuluneita. Kristinuskon ollessa selkeämmin piirtyvää se on samalla eriytynyt, eikä ole ainoa Rukoileva Maaria -riipuksen tulkintakehys. Riipuksessa on bysanttilainen kuva, joka esittää uskovalle Jumalan äitiä, mutta maallistuneelle tai skeptikolle kuva voi tarkoittaa aivan muuta. Uskonto ei jäsennä tänä päivänä jokaisen elämää kokonaisvaltaisesti. Tästä huolimatta, tai kenties tästä johtuen, Kalevala Korun Rukoileva Maaria -riipus on mukana kuvastossa. Tässä vaiheessa kiteytän sivuamaani näkökulmaa, joka liittyy sekä Maria-riipusten erityisyyteen että laajemminkin kuviin. Ulkoisten, fyysisten kuvien avulla saamme otteen sisäisistä, polveilevista ja hetkellisistä kuvista.[37] Niin ulkoinen kuin sisäinenkin kuva tarvitsevat toisiaan vakauttaakseen olomuotonsa. Riipuksen kuvassa esitetään jotain, mikä ei ole nähtävissä, mutta minkä toivotaan olevan läsnä. Ja toisin kuin etäälle sijoitetut kuvat, nämä kaulassa olevat riipukset korostavat olemisen ruumiillisuutta, sen perustavaa laatua, kosketuksen kautta. Kosketus voi liittyä myös toiseen ihmiseen, jatkaa sukupolvienkin välistä ihokontaktien ketjua, jos koru on saatu esimerkiksi perintönä.

Kuvan kaksi olomuotoa, ulkoinen ja sisäinen, kiinnittää huomion kuvien itse sisäistämiseen, jossa ihminen on luonnollisesti avainasemassa. Sisäistämisen myötä kuvasta tulee henkilökohtainen, vaikka se on saattanut olla alun perin kollektiivinen. Tämän ruumiillistumisen, inkarnaation, myötä ilmenee ihmisen kyky toimia elävänä ja luonnollisena välittäjänä.[38] Juuri tämän kuvan sekä ulkoisen että sisäisen olemisen kyvyn ajattelen olevan Maria-riipuksen kuva-aiheen uusiutumisen taustalla.  Kuva-aihe uusiutuu, koska Maria ei menetä merkitystään ja statustaan ruumiillistuneena mielikuvana. Vaikka kyseisessä korussa on eittämättä kollektiivisia sisältöjä kuvan kristillisen aiheen vuoksi, riipus latautuu hyvin henkilökohtaiseksi. Prosessi lienee ominainen monille uskonnollisille kuville tai kuville ylipäätään, mutta ajattelen Maria-riipuksen kosketuksen ihmiseen ja näin elämään, vahvistavan sen elinvoimaa.

Taidehistorioitsija Eli Heldaas Seland kirjoittaa Lourdesin Neitsyt Maria -kultin[39] Maria-riipuksista, joita valetaan talojen perustuksiin, ripustetaan peruutuspeileihin ja vauvojen kehtoihin, kannetaan kaulan ympärillä tai osana rukousnauhaa ja laminoidaan kortteihin lompakoissa kannettaviksi.[40] Näissä toiminnoissa korostuu kontaktin tärkeys: Maria toimii juuri siellä, missä hän on. Vaikka kyseessä on roomalaiskatolisen uskon käytäntö tai kultti, moni näistä käytännöistä on osa myös suhteellisen profaania elämänkäytäntöä ja näkemystä. Käytännön myötä hahmottuu paikan suhde toivottuun funktioon – riipuksenkaan paikka ei ole sattumanvarainen tai merkityksetön.

Rajalinin Rukoileva Maaria -riipus on osa käsin kosketeltavaa kristinuskoa ja kulttuurista kuvastoa, jonka painoarvon ja merkityssisällön voi kantaja määritellä ainakin osittain itse. Uskonnontutkija David Morgan kiteyttää eletyn uskonnon olevan uskontoa toiminnassa.[41] Se toimii hyvin vaihtelevien rituaalien kautta, muodollisista improvisoituihin ja yksityisistä kollektiivisiin. Ihminen ruumiillaan, kuten syömällä, laulamalla ja puhumalla, saa rituaalit käyntiin ja toimimaan – ja neuvottelee näin muutoksen hallinnasta. Morganin mukaan eletyn uskonnon tutkimuksessa nimenomaan harjoittamisen rooli on painava ja materiaalisilla välineillä, kuten pyhillä esineillä, on kiistaton merkitys.[42] Ruumiilliset käytännöt merkityksellistävät myös maallisen elämän. Tunteet, kokemukset ja mielikuvat saavat tuntuvan ja muille näkyvän hahmon esineissä. Mielikuva saa sosiaalisesti kosketettavan, ulkoisessa todellisuudessa toimivan muodon, fyysisenä kuvana – esimerkiksi Rukoileva Maaria riipuksen muodossa. Mikä riipuksen avulla tapahtuvaan neuvotteluun muutoksen hallinnasta tulee, se voi kiteytyä kuva-aiheiseen tai itse välineeseen, tai merkityksellistyä molemmissa.

Kun riipus on suorassa ihokontaktissa, se on intiimissä yhteydessä kantajaansa. Se on fyysisesti läsnä, tuntuva ja näkyvä. Sitä voi koskea ja katsoa, sujauttaa vaatteiden alle tai nostaa näkyviin. Hopea lämpenee nopeasti kädessä ja tuntuu turvalliselta sekä tutulta. Se myös viilenee viimassa ja havahduttaa kantajansa kylmyydellään. Marian kuva potentiaaleineen on kaulassa ja kämmenessä, katseessa tai siltä piilossa. Riipuksen kautta kaikki mikä koetaan liittyväksi Mariaan ja itse koruun, siirtyy ihokontaktin kautta elettävään todellisuuteen. Huomioiden Rajalinin Rukoileva Maaria -riipuksen Marian arkaaisen ja konventionaalisen muodon, jossa kuvalliset ainekset ovat hyvin monikerroksiset, voi sanoa, etteivät kuvat toimi Neitsyt Marian näköisyyden ehdoilla. Se on tunnistettava, mutta nykykontekstissa identiteetiltään viitteellinen ja horjuva varman sijaan. On aivan mahdollista, ettei sitä tunnisteta lainkaan tai hahmosta erehdytään. Jo pelkästään se seikka, että riipukset ovat Kalevala Korun tuotteita, luo kiinnekohdan kirjalliseen eepokseen, jossa kristilliset ainekset eivät ole etualalla.

Rajalinin riipus mahdollistaa Neitsyt Marian olemisen samassa tilassa kantajan kanssa materiaalisen välineen välityksellä. Tässä on kyse paradoksaalisesta kuvan arvoituksesta – samanaikaisesta läsnä- ja poissaolosta. Paradoksaalisuus piilee siinä, että välineen ilmaistessa läsnäoloa, kuvan representaation kohde on samanaikaisesti poissa.[43] Kuva korvaa Marian ruumiin, jota ei enää ole, jatkamalla sen olemassaoloa. Läsnäolo ei kuitenkaan toteudu ehdoitta: sen edellytyksenä on, että tunnistamme kuvassa jotain, minkä jo valmiiksi tiedämme. Vaatimus on armelias, sillä riittää, että prototyypin olemuksesta välittyy kuvaan sen verran, että se näyttää etäisesti tutulta.[44] Tämä tarkoittaa Rajalinin Rukoileva Maaria -riipuksen kohdalla sitä, että vaikkei sen kuva mukautuisi sisäisiin Maria-kuviin ja tulisi sitä kautta tunnistetuksi, se löytää silti riittävästä kiinteää pohjaa sisäisestä kuvastosta. Riipuksen Orans -kuva näyttää todennäköisesti samanaikaisesti tutulta ja vieraalta. Aikana, jolloin Marian hahmosta voi erehtyä, hänen läsnäolonsa jatkuu tämän moniselitteisen riipuksen kautta. Koru on esine ja kuvamuoto, jonka kohdalla usein jää kaipaamaan sanoja tai kompuroi sen moniselitteisen olemuksen äärellä. Samalla se on luonteeltaan niin näennäisen itsestään selvä, että tämäkin riipus lipeää helposti tutkimusotteesta. Altti Kuusamo kirjoittaa, kuinka erilaisia kuvia on yleisesti ottaen melkein loputtomiin ja ne jakautuvat eri kategorioihin. Toiset niistä ovat fyysisiä objekteja, toiset metaforia – esimerkiksi kartta ja maailmankuva. Kuvan erityismääritelmään vaikuttaa vahvasti väline. Rajalinin koru ei ole niin sanottu taidekuva, vaan pikemminkin käyttökuva. Sen keskeinen erityispiirre on käyttötapa, joka pitää riipuksen iholla. Tässä mielessä koru on lähellä tatuointia, joka on ihoon piirretty kuva. [45] Taidehistorioitsija Anne Aurasmaa kiteyttää, että “käytössä koru on osa itsekuvaa”.[46]

Korua ei kuulu katsoa yksinään, sillä se on tyhjä ja koditon ilman ihmistä. Museokokoelmien korut, kansatieteilijä Ildikó Lehtistä lainatakseni, ovat mykkiä.[47] Kuvatkin, joilla ei enää ole paikkaa maailmassa, käyttävät turvapaikkanaan museota, taiteen maailman paikkaa.[48] Näiden ajatusten valossa Rajalinin appropriaatio toi Maria Oransin jälleen lähemmäksi fyysistä elämää, osaksi meidän kuvamaailmaamme. Ollessaan iholla, Rukoileva Maaria -riipus tulee osaksi kantajaansa ja korun kuva osaksi loputonta ja elävää kuvien virtaa. Toisin kuin kiinteästi sijoitetut taideteokset, koru näyttäytyy loputtomissa yhteyksissä – aina siellä, missä sen kantajakin. Ihminen kaikessa häilyvyydessään on ruumiillisin ja konkreettisin paikka maailmassa. Tämä luo puitteet Rukoilevan Maarian omalaatuiselle identiteetille, joka liittyy myös riipuksen kantajaan – koru saa merkityksen ja sisällön mykkyyden sijaan ruumiillisen sijainnin myötä.

Juuri käytöllä on kuvien tuttua luonnetta ja läheisyyttä ylläpitävä vaikutus. Belting kirjoittaa antropologi Marc Auge’n ajatusta mukaillen, että kun kohtaamme oman kulttuurimme ja kuvamme museoissa, osallistumme oman ympäristömme etnologiseen havainnointiin. Niissä elämän virrasta irrallaan olevat kuvat näyttäytyvät vieraina ja edellyttävät selittämistä.[49] Pitämällä Rajalinin Rukoileva Maaria -riipusta käytössä, jollain tavalla toiminnassa ja läsnä elämässä, sen kuva ei altistu vieraantumiselle – eikä etäänny tunnistamattomaksi vailla kaikupohjaa mielikuvissamme. Olemalla näkö- ja kosketuskontaktissa riipus pitää yllä sisäisen mielikuvan statustaan ja on vuorovaikutteisessa suhteessa niin käyttäjään kuin ympäristöönkin. Korun materiaaliin liittyy myös ajatus tulevaisuudesta: kyseessä on stabiili Marian kuva, fyysinen, metallinen koru. Sen voi lahjoittaa tai jättää perinnöksi, jolloin se siirtyy ajassa ylittäen ihmiselämän keston.  Niin materiaalinsa kuin kuvansakin kautta Rukoileva Maaria -riipus ylläpitää ajatusta jatkuvuudesta ja koherenssista, mutta vain pysymällä läsnä elämässä ja käytössä.
1900-luvun aikana eurooppalaisen taiteen ja magian tutkimus rajoittui pitkälti Warburg-instituutin piirissä tapahtuneeseen 1400-1500-lukujen taiteen astrologiseen analyysiin. Viimeksi kuluneiden 25 vuoden aikana magian tutkimusperinne on kokenut merkittävän murroksen. Etenkin keskiajan oppineen magian muodoista on saatu paljon uutta tietoa. Tutkimusperinteessä tapahtuneiden muutosten ohella tämä artikkeli esittelee keskiaikaisessa magiassa käytettyjä kuvatyyppejä ja kuvamagian yhtymäkohtia keskiajan ja uuden ajan alun kuvataiteeseen. Ranskan kansalliskirjastossa säilytetään kolmea samankaltaista medaljonkia, joihin on kuvattu ihmisfiguureja, astrologisia symboleja ja tunnistamattomia sanoja. Kuvat esittävät kahden hahmon, istuvan miehen ja seisovan feminiinisen tai androgyynin hahmon, kohtaamisen. [1] Esineet on yhdistetty niin kutsuttua Katariina de’ Medicin talismaania koskeneeseen taidehistorialliseen väittelyyn. Säilyneet talismaanit tuskin kuuluivat 1500-luvulla vaikuttaneelle Katariinalle – varhaisin esinetyyppiä koskeva maininta on peräisin 1600-luvun lopulta – mutta 1700-1800-lukujen keskusteluissa esineet attribuoitiin yleisesti hänelle kuuluneiksi. Tällöin hahmot tulkittiin esimerkiksi Jupiteriksi ja egyptiläiseksi Anubis-jumalaksi tai poliittiseksi allegoriaksi. 1800-luvun lopulla medaljongin kuvaohjelma liitettiin 1400-1500-lukujen magiaan, ja 1990-luvulla hahmojen vahvistettiin esittävän Jupiteria ja Venusta astrologis-maagisessa merkityksessä. Kuvaohjelman katsottiin perustuvan 1500-luvun alussa vaikuttaneen saksalaisen humanistioppineen Heinrich Cornelius Agrippan kirjoituksiin ja Picatrix-nimiseen keskiaikaiseen magian manuaaliin. Vaikka medaljongit ovatkin syntyneet uudella ajalla, on kuvitus yksi harvoja aineellisia esimerkkejä keskiajan oppineen magian perinteestä. Kyseessä on kirjallinen perinne, jonka laatu, luonne ja olemassaolo ovat alkaneet hahmottua vasta viimeisimmän 20 vuoden aikana tapahtuneen magian tutkimusperinteen uudistumisen myötä. Tätä ennen magiaa tutkittiin karkeasti ottaen kolmesta perspektiivistä: Kulttuuriantropologian alalla magiaa lähestyttiin “primitiivisten” luonnonkansojen keskuuteen sijoitettuna taikauskona, historiantutkimuksessa “noituutena” pääosin kirkon jättämän aineiston pohjalta. Molemmissa tapauksissa taikuus miellettiin sekä uskonnon että tieteen vastakohdaksi. [3] Kolmantena tutkimuslinjana voidaan pitää warburgilaista perinnettä, joka keskittyi 1400-1500-lukujen oppineeseen astrologiaan ja hermeettisen tradition teoreettiseen haaraan. Myös magian ja taiteen suhteiden tutkimus keskittyi 1900-luvulla Warburg-instituuttiin. Aby Warburgin jälkeen muun muassa Edgar Wind, Erwin Panofsky, Fritz Saxl ja Ernst Gombrich ovat tulkinneet erityisesti Italian renessanssin taidetta uusplatonilaisen filosofian ja astrologisten oppien valossa (viittaan renessanssilla pääsääntöisesti 1300-luvun lopun ja vuoden 1600 väliseen murroksia sisältäneeseen ajanjaksoon Euroopan historiassa). [4] Uusplatonilais-astrologiset tulkinnat poistuivat muodista viimeistään 1990-luvulla. [5] Tulkintatradition hiipumisen taustalla on nähdäkseni kolme syytä: 1) sen keskeisten edustajien kuten Panofskyn kohtaama kritiikki, 2) keskiajan tutkimuksen suosion nousu renessanssin kustannuksella, sekä 3) magian tutkimusperinteen transformaatio.

Viimeksi mainittu ilmiö tapahtui vaiheittain 1980-90-luvuilla. Etenkin vuodesta 1997 alkaen julkaistut tutkimukset ovat muuttaneen radikaalisti käsityksiä keskiajan ja uuden ajan alun magiasta ja sen rooleista aikansa yhteiskunnissa. Esimerkiksi Richard Kieckheferin Forbidden Rites (1997) ja kokoelmateos Conjuring spirits (1998) siirsivät painopisteen seremoniallisen magian – rituaalimagian – tutkimukseen ja määrittelivät ne tutkimusorientaatiot ja suuntaviivat, jotka ovat siitä alkaen dominoineet Euroopan keskiajan magian tutkimusta. Nykysuuntauksen pääkohteina ovat magian käytännöt, magian sosiokulttuurinen asema sekä keskiajan oppineen magian perinne. Jälkimmäisellä termillä – learned magic – viitataan keskiajan ja uuden ajan alun Euroopassa kiertäneisiin tekstimuotoisiin, pääasiassa latinankielisiin magian oppaisiin, joilla oli siteitä aikakauden luonnontieteellisiin ja teologisiin järjestelmiin. Elävänä ja merkityksellisenä kirjallisena perinteenä oppineen magian on katsottu sijoittuvan suunnilleen vuosien 1100 ja 1600 väliseen ajanjaksoon – se toisin sanoen syntyi ja kuoli yhdessä niiden aristoteelis-ptolemaiolaisten oppien ja platonilaissävytteisten teologisten aatteiden kanssa, jotka saivat otteen eurooppalaisesta intellektualismista 1100-1200-luvuilla ja alkoivat menettää merkitystään 1500-1600-luvuilla tieteellisen maailmankuvan mullistusten myötä.

Tässä artikkelissa käydään läpi oppineen magian visuaalisia aspekteja ja tarkastellaan tutkimusperinteen uudistumisen vaikutuksia käsityksiin taiteen ja magian suhteista. Näkökulmaa voi pitää monestakin syystä tarpeellisena. Magia ja esoteerisen perinteen yhteydet 1400-1500-lukujen taiteeseen kuuluivat warburgilaisen koulukunnan pääintresseihin, mutta työlle ei löytynyt jatkajia 1980-luvun jälkeen. Warburg ja hänen seuraajansa keskittyivät magian haaraan, jota nykyään kutsuttaisiin lähinnä kuvamagiaksi. Magian uusi tutkimusperinne on taas keskittynyt niin kutsuttuun rituaalimagiaan, jossa kuvien rooli on vähäisempi. Toisekseen nykyinen magian tutkimus on ollut hyvin tekstilähtöistä, varsin perinteistä keskiajan tutkimusta, jossa visuaalinen intressi on ollut heikko.

Lähestymistapaan liittyy myös haasteita. Keskiaikaisen magian kuvamaailmasta ei ole julkaistu systemaattisia tutkimuksia, mikä hankaloittaa genren vertaamista muun visuaalisen kulttuurin kuvastoihin. Toisekseen aiheeseen perehtyvä tutkija on tekemisissä laajan ja repaleisen aineiston kanssa, jonka kartoitus, dokumentointi ja historiallinen selittäminen ovat yhä kesken. Uusi tutkimus on kuitenkin tuonut jo nyt esiin runsaasti myös visuaalisen kulttuurin kannalta kiintoisaa tietoa, jota tässä artikkelissa esitellään. Lisäksi tarkoitus on esitellä niitä mahdollisuuksia, joita oppineen magian tutkimus voisi taidehistorioitsijalle avata. 1100-luvulla kopioidusta, sittemmin tuhoutuneesta käsikirjoituksesta tunnetaan allegorinen miniatyyri, jossa vapaiden taiteiden personifikaatiot istuvat ringissä filosofian ympärillä. Taiteiden alle on kuvattu neljä hahmoa, joiden teksti kertoi olevan poete vel magi – runoilijoita ja maageja. Kuvan viesti on satiirinen: maagit olivat satuilijoita, jotka saavat inspiraationsa arveluttavasta lähteestä eivätkä kelpaa oppialojen rinkiin. Kuitenkin jo seuraavalla vuosisadalla magian personifikaatio sijoitettiin filosofian vierelle osaksi vapaiden taiteiden joukkoa Chartres’n katedraalin veistoskoristelussa. Vastaavia esimerkkejä magian aseman muutoksesta löytyy muitakin. Vuoden 1300 tienoilla laaditussa Gratianuksen Decretum-teoksen kuvituksessa piispa ja pappi harrastavat kiinnostuneen oloisina hydromantiaa, joka oli antiikista periytynyt selvänäön laji. [6]

Kuvakolmikko heijastelee suhtautumistavoissa 1100-1300-luvuilla tapahtunutta muutosta. Vielä vuonna 1100 taikuus oli useimmissa kannanotoissa epäilyttävää ja diabolista. Merkittävät kristilliset kirjoittajat kuten Augustinus ja Isidorus Sevillalainen olivat tuominneet sen demoneita hyödyntävänä oikean uskonnon vastaisena toimintana. 1100-luvulla versoneet kehityskulut muuttivat ratkaisevasti eurooppalaisen intellektualismin kehityslinjoja. Kreikkalaisten ja arabialaisten matematiikan, geometrian, astronomian, astrologian ja alkemian klassikoiden ja näiden kommentaarien kääntäminen arabiasta latinaksi 1100-1200-luvuilla vaikutti syvällisesti eurooppalaiseen ajatteluun. Eurooppaan vyöryneen uuden kirjallisen tiedon pohjalta syntyi myös latinankielinen oppineen magian perinne, jonka teoreettiset juuret olivat keskiajan luonnonfilosofisessa ja teologisessa ajattelussa. Toisinaan termit philosophus ja magus suorastaan assosioitiin toisiinsa: Sekä filosofi että maagi selvittivät luonnon salaisuuksia. Esimerkiksi Chartres’n veistoksissa filosofian hahmo pitelee kiveä, joka viittaa luonnon salaisuuksien tuntemiseen. Magia puolestaan avaa paperikääröä ja seisoo lohikäärmeen päällä symboloiden tiedon avulla tapahtuvaa universumin demonisten voimien kesyttämistä. [7]

Nykynäkemyksen mukaan oppineen magian kirjallinen perinne ja alalajit syntyivät ja vakiintuivat 1100-1300-luvuilla ja vaikuttivat tieteellisessä keskustelussa 1500-1600-luvuille saakka. Oppinut magia on jaettu neljään kirjalliseen genreen: [8]

1) Luonnonmagia perustui kahteen oletukseen: luonnon elementeillä (kivet, mineraalit, kasvit, eläimet) oli salaisia eli okkultteja ominaisuuksia, ja taivaankappaleet vaikuttavat maanpäällisiin tapahtumiin. Oletukset perustuivat antiikin luonnontieteen klassikoihin kuten Plinius vanhempaan, yrtti-, eläin- ja kivioppaisiin, lääketieteen opuksiin sekä astronomian perusteksteihin.

2) Kuvamagia perustui samoihin perusoletuksiin, mutta keskeisenä toimintaväylänä toimivat kuvat ja symbolit. Astrologinen yhteys oli tärkeässä roolissa, ja perimmäisenä tavoitteena hankkia taivaankappaleiden suotuisia vaikutuksia kuvan ja rituaalien avulla. Sekä luonnonmagian että kuvamagian opukset kiersivät samoissa käsikirjoituksissa luonnontieteen teosten kanssa ja esiintyivät luonnontieteen aloina.

3) Rituaalimagia hyödynsi laajasti kristinuskon liturgisia elementtejä ja sakramentteja pyrkien esiintymään oikeaoppisen uskonnon osa-alueena. Tavoitteena oli kutsua henkiolentoja ja saada näiltä palveluksia uskonnollissävytteisten rituaalien avulla. Juutalaisen esoterismin vaikutus rituaalimagiaan oli merkittävä.

4) Divinaatio eli ennustaminen tai selvänäkö oli osin limittynyt kolmeen edelliseen luokkaan. Itsenäisiä opuksia laadittiin esimerkiksi kiromantiasta eli kädestä ennustamisesta. Ennustamista useammin kyse oli salaisen tiedon hankkimisesta, kuten varkaan tai aarteen sijainnin paljastamisesta.

Toisinaan magian osa-alueena mainitaan myös alkemia. Sen on kuitenkin todettu muodostaneen itsenäisen ja magiasta erillisen perinteen, eikä sitä yleensä käsitellä oppineen magian yhteydessä. Myöskään tavanomaista astrologiaa ei ole luettu magian osa-alueeksi: kyseessä on pikemminkin “aputiede”, jonka oppeja hyödynnettiin etenkin luonnonmagiassa ja kuvamagiassa. Perinteisen astrologian yhteydet kuvataiteeseen ovat myös niin laajat ja moniulotteiset, että niitä tulisi käsitellä omassa yhteydessään.

Luonnonmagiaa pidettiin keskiajalla yleisesti hyväksyttynä, mutta suhtautuminen kuva- ja rituaalimagiaa kohtaan oli ristiriitaista. Nykytutkimus on kuitenkin painottanut kaikkien oppineen magian luokkien suhteellisen laajaa levinneisyyttä. Laskentatavasta riippuen tunnetaan sadasta muutamaan sataan erillistä tekstiä, joista levinneimmät olivat likimain yhtä yleisiä kuin akateemisten luonnontieteiden klassikkoteokset. [9] Tekstit kulkivat luostareiden, hovien ja yliopistojen puitteissa, ja suurimman lukijaryhmän muodostivat opiskelijat ja papisto. Evidenssi viittaa näiden ryhmien olleen myös useimmiten oppinutta magiaa harjoittanut ryhmä. [10]

Toisin kuin populaarikulttuurin stereotypioissa, keskiajalla ei harrastettu magian ja maagisten kirjojen säännönmukaisia vainoja. Noitavainot käynnistyivät vasta 1430-luvulla, ja ne kohdistuivat oppimattomaan väestöön kulttuurikeskusten ulkopuolella. Vaikka kirkon ja oppineiston eliitti tuomitsi useimmat magian muodot virallisissa kannanotoissaan, olivat sekä maagiset tekstit että praksikset käytännössä hyväksyttyjä niin kauan kun ne eivät muodostaneet uhkaa yhteisön valtarakenteille. Nykytutkimus onkin todennut magian olleen pitkälti hyväksytty (tai siedetty) ilmiö, joka läpäisi melko tasaisesti kaikki kansankerrokset. Oppinut magia perustui samoihin pohjaoletuksiin kuin luonnontieteelliset ja uskonnolliset aksioomat. Näitä yhdistivät ajatukset maailmankaikkeuden salaisista eli okkulteista voimista ja universaalista sympatiasta. Luonnon olennoilla oli yhteys toisiinsa ja taivaankappaleisiin, joiden alaisuuteen syntyi “ketjuja.” Esimerkiksi kullakin planeetalla oli nimikkotähtimerkkiensä ohella oma mineraali, metalli, eläin ja kasvi. Ihmisen ruumiinnesteet ja temperamentit liittyivät samaan korrespondenssien järjestelmään.

Magia perustui oletettuihin vastaavuuksiin; käyttämällä talismaanissa Venuksen alaista kiveä tai metallia sai tältä vaikutuksia, jotka olivat planeetan luonteen mukaisia. Lisäksi taialla tai maagisella esineellä tuli usein olla jollain tavalla miellettävä yhteys joko taian kohteeseen tai vaikuttavan voiman alkuperään. Ihmisfiguurilla voitiin vaikuttaa tiettyyn ihmiseen, ja upottamalla laivan pienoismalli uskottiin voitavan upottaa oikea laiva. Ikoninen samankaltaisuus hyväksyttiin tietyin sovelluksin myös oppineessa magiassa: esimerkiksi skorpionia esittävän talismaanin uskottiin saavan voimia skorpionin tähtikuviolta. [12]

Luonnontieteellisesti koulitun oppineiston piirissä kuvien toiminnalle haettiin teoreettisia perusteita. Hellenistis-arabialaisen kirjallisuuden pohjalta kehitetyn luonnonmagian idean yhteydessä puhuttiin luonnollisista tai astronomisista kuvista. Näiden uskottiin toimivan puhtaasti materiaalisten ja formaalisten ominaisuuksiensa avulla universumin luonnollisia toimintakanavia hyödyntäen. Useimmissa kuvamagian manuaaleissa spirituaalinen elementti oli kuitenkin läsnä. Tausta-ajatuksen mukaan kuvat ja merkit olivat koodikieltä, joita universumin ylemmät tasot – henget, enkelit, demonit, jumaluudet ja pyhimykset – ymmärsivät ja joiden viestiin niiden oletettiin vastaavan.

Kohdettaan esittävien kuvien ohella magiassa käytettiin taivaankappaleiden personifikaatioita ja symbolisia merkkejä. Käytännössä kuvatyyppejä yhdistettiin usein toisiinsa ja niiden toimintaa vahvistettiin muilla operaatioilla. Symbolit yhdistettiin taivaankappaleiden personifikaatioita tai zodiakin merkkiä esittävään pienoisveistokseen tai kaksiulotteiseen laattaan. Kuvaan kaiverrettiin usein sanoja, tekstiformuloita ja nimiä. Kuva oli tehtävä suotuisalla astrologisella hetkellä, ja sen pyhitysrituaalissa voitiin käyttää suitsukkeita, tekstiformuloita, lauluja ja eläinuhreja. Funktio oli käytännöllinen: kuvien tarkoitus oli ottaa yhteyttä korkeammalla universumin tasolla vaikuttavaan voimaan tai olentoon, jolta toivottiin onnea, menestystä, terveyttä, suojelusta tai muita palveluksia, joskus myös tuhoa ja ongelmia vihollisille. Kaikki oppineen magian ryhmät hyödynsivät kuvia, mutta kuvatyyppien suhteen ryhmillä oli painotuseroja. Rituaalimagia suosi symboleita ja diagrammeja, luonnonmagiassa ja kuvamagiassa painottuivat astrologiset kuvat, etenkin personifikaatiot. Cornelius Agrippa jakoi 1500-luvun alussa magiassa käytetyt kuvat neljän ryhmään: tavanomaisiin kuviin, jotka toimivat analogisen suhteen pohjalta, sekä kolmeen astrologisten kuvien ryhmään, 1) näkyvien tähtikuvioiden toisintoihin, 2) taivaankappaleiden personifikaatioihin sekä 3) symbolisiin merkkeihin. Astrologinen kolmikko pohjautuu firenzeläisen uusplatonistin Marsilio Ficinon 1489 De vita libri tres -opuksessa esittämään kolmijakoon, joka heijastelee keskiaikaisen kuvitustradition käytäntöjä. Agrippa, joka tunsi keskiaikaisen magian kuvaston kuin omat taskunsa, laajensi astrologisten kuvien luokkia huomattavasti Ficinoon nähden. [13]

Ensimmäinen ryhmä koostuu zodiakin merkkien ja muiden tunnettujen tähtikuvioiden ikonisista toisinnoista sekä tähtikuvion ikonisesti muistuttamasta objektista tehdyistä tyylitellyistä versioista. Käsikirjoituskuvituksissa esitettiin usein päälletysten sekä tähdet että niitä yhdistävät kuvitteelliset ääriviivat, joista ihmis- tai eläinhahmo muodostui. [KUVA 1] Käytännöllä oli juurensa antiikissa ja se oli varsin yleinen myös renessanssin taiteessa: esimerkiksi Lorenzo Costa nuoremman teos Mantovan Palazzo ducalessa ja Giuliano Pesellon kattomaalaus Firenzen San Lorenzossa kuvaavat konstellaatioita esittävien figuurien ja tähtisikermien päällekkäisinä yhdistelminä. Agrippa kuvailee kaikkiaan neljä astrologisten personifikaatioiden ryhmää: Kuun huoneet, kiintotähdet, dekaanit ja planeetat. [15] Kahden ensimmäisen ryhmän ikonografia oli keskiajalla varsin suppea. Esimerkiksi kiintotähtien kuvaukset rajoittuivat De quindecim stellis -nimellä tunnettuun (Viidestätoista tähdestä) antiikista periytyvään teokseen. Se ohjeistaa valmistamaan kullekin tähdelle sormuksen, joiden yhteydessä mainitaan tähden nimikkojalokivi, yrtti sekä kiveen kaiverrettava kuva. Kuvissa esiintyy ihmishahmojen ohella eläimiä ja arjen objekteja. Esimerkiksi Pienen koiran sormukseen tulee kuvata joko pieni kukko tai kolme tyttöä, Korpin kuvion Gienah-tähden sormukseen kyyhky, korppi tai mustaan vaatteeseen kietoutunut musta mies. [16] Länsimaiseen silmään kummalliselta vaikuttavat ohjeet perustuvat hellenistisen ajan lähteisiin, joiden taustalta on löydettävissä egyptiläisen ja babylonialaisen astrologisen ikonografian vaikutteita.

Toinen ryhmä, dekaanijumaluudet, on taidehistorian historian kannalta sikäli merkityksellinen, että se aloitti Aby Warburgin astrologis-esoteerisen retken. Taidehistorian maailmankonferenssissa Roomassa 1912 Warburg esitti Palazzo Schifanoiaan 1400-luvun puolivälin jälkeen maalatun fresko-ohjelman sisältävän dekaanien personifikaatioita, arabialaisen astrologian mukana Eurooppaan kulkeutuneita “tähtitaivaan jumaluuksia.” [17] Varhaisessa egyptiläisessä astronomiassa dekaanit olivat pieniä tähtikuvioita, joita alettiin käyttää 10. dynastian aikaan (n. 2100 eaa.) ajan mittaamiseen. Uusi kuvio ilmestyi taivaalle keskimäärin 10 päivän välein, mistä juontuu nimitys dekanoi (kreikan sanasta deka, kymmenen). Dekaanit menettivät yhteyden ajanlaskuun jo varhain, mutta ikonografiassa niiden representaatiot säilyvät vuoden 36 ajanjakson edustajina. Hellenistisellä ajalla 36 dekaania integroitiin kreikkalaiseen astrologiaan ja ne yhdistettiin zodiakin merkkeihin siten, että kukin sai osakseen kolme hahmoa. [18]

Dekaanien ikonografiset kuvaukset tunnettiin keskiajan Euroopassa parhaiten 800-luvulla vaikuttaneen Abū Ma’šar’ -nimisen arabioppineen (tunnettiin Euroopassa nimellä Albumasar) astronomisen pääteoksen Liber introductorii maioris ad scientiam judiciorum astrorum kautta (lyhyesti Introductorium maius, Suuri johdanto). [19] Kuudennen kirjan alussa Abū Ma’šar’ esittää kustakin 36 dekaanista kolme erilaista kuvausta: 1) vanhojen kulttuurikansojen mukaan (egyptiläiset, babylonialaiset ja persialaiset), 2) intialaisten mukaan, ja 3) Ptolemaioksen mukaan. Kaksi ensimmäistä sisältävät varsin eloisia ihmis- ja eläinelementtejä sekoittavia kuvauksia. Intiaan dekaani-ikonografia oli ilmeisesti kulkeutunut hellenististen ja egyptiläisten lähteiden kautta, joten kyse oli saman perinteen itäisemmästä muunnelmasta. [20]

Dekaanit tunnettiin myös toisen lähteen kautta. Astromaaginen manuaali Picatrix (arabiaksi Ghāyat al-hakīm, Viisaan päämäärä) seurasi dekaanikuvauksissa Abū Ma’šarin intialaisille attribuoimia kuvauksia ja liitti hahmot tiivisti talismaanimagiaan. Picatrix on arabialaisia maagisia tekstejä sisältävä laaja kokoelma, jonka nimi juontunee hellenistisen ajan auktorin Harpokrationin arabiankielisestä deformaatiosta Buqratis. Kokoelma käännettiin latinaksi 1250-luvulla Kastilian kuninkaan Alfons X:n hovissa, jossa maagisten opusten käännöstoiminta oli muutoinkin vilkasta. Latinankielisen version “löytämisestä” voidaan kiittää Warburgia, joka oli saanut vihiä teoksesta renessanssilähteiden mainintojen kautta. [21]

Keskiajan kuvauksissa dekaanit olivat pääosin ihmis- ja eläinhahmoja ja näiden hybridejä, joiden egyptiläinen alkuperä on nähtävissä. Picatrixin kuvauksen mukaan Härän kolmas dekaani on punaihoinen mies, jolla on suuret valkoiset, suusta ulos pistävät hampaat, elefantin vartalo ja pitkät sääret. Hahmon yhteydessä tulee kuvata hevonen, koira ja vasikka. [22] Kuvituksiin tekstimuotoiset kuvaukset päätyivät harvoin. Tunnetuin säilynyt esimerkki on Palazzo Schifanoian Kuukausien salonki, jonka seinille on kuvattu kunkin kuukauden tähtimerkki ja tämän kolme dekaania. Dekaanit kulkevat seinän keskellä sinipohjaisessa friisinauhassa, joka on osin fragmentoitunut. Esimerkiksi Francesco Cossan tulkitsema Härän kolmas dekaani on klassisesti kuvattu hevosen vierellä esiintyvä mieshahmo, jonka olemuksessa elefanttiin viittaavat vain varsin maltilliset torahampaat. Warburgin mukaan Schifanoian dekaanien lähteenä olivat toimineet Abū Ma’šarin ”intialaiset” kuvaukset, mutta myös Picatrixin vaikutus on mahdollinen. Muista yhteyksistä dekaanien kuvituksia tunnetaan olemattoman vähän. Yksi harvoista lähteistä on ainoa kuvitettu ja samalla vanhin säilynyt latinankielisen Picatrixin versio. Vuoden 1460 tienoilta periytyvä käsikirjoitus (Krakova, JB 793) kuului todennäköisesti krakovalaiselle oppineelle Petrus Gaszowiecille (k. 1474), joka oli opiskellut Italiassa 1450-luvulla. Picatrix-teksti onkin mitä ilmeisimmin kopioitu italialaisesta käsikirjoituksesta, mutta kuvituksen yksityiskohdat viittaavat kuvittajan keskieurooppalaiseen alkuperään. [24] Krakovan käsikirjoituskuvitus esittää dekaanit karkeina monokromisina ääriviivapiirroksina, joihin 1400-luvun uudet ihanteet eivät olleet päässeet vaikuttamaan. Esimerkiksi härän kolmas dekaani on koiramainen nelinkontin kulkeva parrakas mies, jonka hampaat on esitetty valkeana ruksina. Krakovaan saapunut Picatrixin kopio ehti kuitenkin jättää sittemmin kadonneen jälkensä maalaustaiteen historiaan. Flaamilainen matemaatikko ja insinööri Simon Stevin, joka vieraili Krakovassa 1570-luvulla, kirjoitti nähneensä linnan seinämaalauksissa “hirviömäisiä hahmoja, joilla oli eri eläinten ruumiinjäseniä.” Stevin kertoi kuvien olevan “Hermeen merkkejä.” Picatrix mainitsee usein välittämiensä tietojen olevan peräisin Hermes Trismegistokselta, ja on hyvin todennäköistä, että matemaatikon näkemät hahmot olivat Picatrixin kuvaamia dekaaneja. Pahaksi onneksi maalaukset tuhoutuivat tulipalossa 1500-luvun lopulla. Planeettojen personifikaatiot olivat kuvamagiassa huomattavasti kiintotähtiä tai dekaaneja yleisempiä motiiveja. Taustalla vaikutti antiikin tähtitieteen arvostettu asema. Astronomia oli yksi seitsemästä vapaasta taiteesta, ja sen osa-alueena astrologialla oli hyväksytty paikkansa tieteiden curriculumissa. 1300-1500-luvuilla astrologiaa opetettiin lukuisissa yliopistoissa ja monilla hallitsijoilla oli astrologi palkkalistoillaan. Yliopistojen ja hovien astrologia oli kuitenkin enimmäkseen horoskooppeihin ja vuoden kiertoon liittyvää perinteistä ennustustaitoa, joka pohjautui antiikista periytyneeseen astronomiseen tietoon eikä juuri sotkeutunut magiaan. [26] Myös planeettojen personifikaatioiden ja planeettajumalten kuvauksia, jotka keskiajalla liittyivät usein astrologian kontekstiin, dominoivat useimmissa tapauksessa tavanomaiset antiikin lähteet.

Kuvamagia muodostaa erikoislaatuisen syrjähypyn keskiajan astrologisessa ikonografiassa. Sen ydinjoukko koostuu paristakymmenestä suppeasta, useimmiten arabiasta käännetystä traktaatista, joilla on paljon yhteistä sisältöä Picatrixin kanssa. Useimmat tekstit linkittävät itsensä Hermes Trismegistoksen hahmoon, ja keskiajalla niitä pidettiin yleisesti hermeettisinä. 1200-luvun jälkipuoliskolla kirjoitetussa astrologiaa ja sen kuvastoa luokittelevassa vaikutusvaltaisessa Speculum astronomiae -teoksessa juuri tämä ryhmä nimettiin “kammottavaksi” (abominabilis) ja pahimmaksi mahdolliseksi idolatriaksi. [27]

Kuvamagian traktaattien planeettajumalat sisältävät paljon zoomorfismeja ja hybridihahmoja. David Pingree on osoittanut, että muutamat ikonografiset mallit ovat peräisin intialaisesta astrologiasta. Lisäksi mukana on arveltu olevan persialaisen, babylonialaisen, egyptiläisen ja kreikkalaisen jumalikonografian piirteitä. [28] Kuvamagian opukset ovat syntyneet näistä aineksista todennäköisesti arabialaisen kulttuuripiirin sisällä 700-1000-luvuilla. Monien arvioiden mukaan arabialaisperäiset hermeettiset kuvamagian tekstit kirjoitettiin Lähi-idän Harranissa, saabalaisiksi kutsutun polyteistisen astrologis-uskonnollisen ryhmän keskuudessa 800-900-luvuilla. Tämä on mahdollista, joskin uudempi tutkimus on suhtautunut kriittisesti ajatukseen hermeettisen kuvamagian harranilaisesta alkukodista.[29]

Planeettajumalten suhteen Picatrix on ikonografinen aarreaitta. Toisessa kirjassa esitetään neljä eri lähteisiin perustuvaa kuvausta kustakin ptolemaiolaisen järjestelmän seitsemästä planeetasta. Lähteet ovat Beylus (= Apollonius Tyanalainen), Picatrix (= Harpokration), Mercurius (=Hermes Trismegistos) sekä “muut viisaat.” Kuvauksissa perinteinen olympolainen ikonografia saa rinnalleen koko joukon orientaalisia ja zoomorfisia elementtejä. Esimerkiksi viisaan Picatrixin mukaan Saturnus on valtaistuimella istuva korpinkasvoinen ja kamelinjalkainen mies, muiden viisaiden mukaan lohikäärmeen päällä seisova, sirppiä ja keihästä pitelevä mustiin pukeutunut mies. Beylusin mukaan Jupiter on kotkan päällä istuva viittaan pukeutunut mies. Picatrixin mukaan Venus on omenaa ja kampaa pitelevä nainen, Mercuriuksen mukaan taas ihmishahmo, jolla on linnun pää ja kotkan jalat. [30]

Useimmissa hermeettisen kuvamagian manuaaleissa ohjeistetaan valmistamaan sormus, johon upotettavaan jalokiveen tuli kuvata yksi planeettajumalista ja maagisia symboleita. Esimerkiksi De imaginibus sive annulis septem planetarum (Seitsemän planeetan kuvista ja sormuksista) opastaa valmistamaan Venuksen sormuksen, joka on avuksi rakkaudessa. Sormukseen on kuvattava nainen, joka pitelee kampaa ja omenaa. Kuvaan on lisättävä miesfiguuri, jolla on linnun kasvot ja kotkan jalat. Valmiin sormuksen yllä on uhrattava Venuksen lintu kyyhky, ja sormus on asetettava yöksi avoimen taivaan alle. Rituaali on toistettava seitsemän päivää, joiden kuluessa sormusta on suitsutettava aaloella. Lopuksi esine tulee pestä viinillä. Muutamien lisärituaalien jälkeen sormukseen on kirjoitettava halutun naisen ja tämän äidin nimet, jotka pestään niin ikään viinillä pois. Lopuksi sormuksen kuva (joka kaiketi on kaiverrus) on painettava leipään, joka tarjoillaan kosioaikeiden kohteelle. Tiedot talismaanien ja astromaagisten kuvien valmistuksen ja käytön yleisyydestä ovat vähäisiä. Kuvamagian tekstejä käännettiin 1100-1200-luvuilla ja kopioitiin kohtalaisesti 1400-luvulla, mutta käytännön sovelluksia koskeva tieto rajoittuu pitkälti tekstilähteisiin. Esimerkiksi lääkäri Arnaldus Villanovalaisen kerrotaan parantaneen paavi Bonifatius VIII:n munuaiskivet Leijonaa esittävällä talismaanilla (jollaisia on säilynyt muutama kappale), ja Ficino kertoo tehneensä nuoruudessaan karhun konstellaatioon perustuvan talismaanin, mutta säilyneitä astromaagisia kuvia 1100-1600-luvuilta on tiedossa vain kourallinen. [32]

Kirkollisissa piireissä ja korkean statuksen kronikoissa maagiset kuvat esitetään suhteellisen harvinaisena, salassa tapahtuvana ja epäilyttävänä ilmiönä, johon syyllistyvät tavalla tai toisella “hairahtuneet” henkilöt. Kuvaustapa voi jossain määrin heijastella todellisia olosuhteita, mutta osin kyse voi olla propagandasta, jonka tarkoitus oli puolustaa kirkon monopolia spirituaalisissa asioissa. Itse asiassa kaiverruksin jalokivet vaikuttavat olleen kohtalaisen yleinen ja hyväksytty ilmiö. Esimerkiksi Elthamin palatsista Englannista on löytynyt timantti- ja rubiinisormus, joka inskription mukaan toi onnea kantajalleen, ja Winchesteristä on löytynyt 1200-luvulta peräisin oleva kvartsiriipus, johon on kaiverrettu kirjaimet AGLA (heprean sanoista Ata Gibor Leolam Adonai, “olet ikuisesti mahtava, oi herra”). Tekstilähteiden perusteella kaiverretut kivet vaikuttavat olleen suosittuja etenkin hovimiljöössä. Esimerkiksi 1232 eräs Hubert de Burgh varasti kuninkaan kammioista kiven, jonka uskottiin tekevän taistelussa näkymättömäksi. [33]

Monet lähteiden kaiverretuista kivistä olivat kristillisiä, ja useimmiten kaiverruksen sisällöstä ei ole säilynyt tietoa lainkaan. Materiaalisen jäämistön systemaattisen kartoituksen puute on toistaiseksi jarruttanut tutkimusta, ja vielä on mahdotonta sanoa, kuinka yleistä astromaagisten kuvien valmistus tosiasiassa oli. Harvat tunnetut esimerkit ovat uuden ajan puolelta. Yksi näistä on todennäköisesti 1600-luvun lopulta periytyvä niin kutsuttu Katariina de’ Medicin medaljonki, joka kierrättää hermeettisten manuaalien kuvastoa. Yhdessä sen versiossa on kuvattu kotkan päällä istuva Jupiter, jonka edessä seisoo linnunpäinen ja kotkanjalkainen hahmo; laatan kääntöpuolella on nuori nainen käsissään omena ja kampa. [34] Lisäksi British Museumissa säilytetään kahta samalta ajalta peräisin olevaa planeettatalismaania, joissa kristillinen perinne yhdistyy kuvamagiaan. Pronssinen kuutalismaani esittää vaunuissa istuvan jumalattaren ja kalojen symbolin, joita kiertää teksti expurgat Deus et dissipentur inimici – Jumala puhdistaa, vihamiehet loittonevat. Venus-talismaani esittää valtaistuimella istuvan, astrologisten symbolien ympäröimän jumalattaren, joka pitelee käsissään oksaa ja kukkakimppua. Hahmon molemmilla olkapäillä istuu lintu. Kaikki kuvaukset periytyvät viime kädessä keskiajan hermeettisestä kuvamagiasta ja Picatrixista, mutta suorana lähteenä on todennäköisesti käytetty samoja aineksia kierrättänyttä Agrippan De occulta philosophia -teosta, joka tultuaan painetuksi 1530-luvulla oli levinnyt tehokkaasti ympäri Eurooppaa. [35]

Kuvataiteeseen tämä pääosin tekstimuotoisena levinnyt zoomorfinen maailma ei juuri päässyt tunkeutumaan. Vaikuttaakin siltä, että orientaalisperäinen arabialaisen kuvamagian perinne koki Euroopassa umpikujan. Ikonografian valtavirtaan livahtamisen sijaan sen kohtaloksi tuli pysyä kahlittuna esoteerisiin perinteisiin ja vaipua näiden mukana rariteetiksi. Nykyään kuvasto elää pienimuotoisesti muutamien internet-kauppojen katalogeissa, joissa on tarjolla Ficinon ja Agrippan kuvauksiin perustuvia talismaaneja. Vaikka astrologisen kuvamagian ikonografiset mallit eivät löytäneet tietään valtavirtataiteen vakioelementeiksi, on magian vaikutus kuvaohjelmien intellektuaaliseen taustaan ja yksityiskohtiin toinen asia. Esimerkiksi Albrecht Dürerin Melencolia I -kaiverruksessa Ficinon ja Agrippan teoriat Saturnus-planeetan ja melankolisen temperamentin yhteyksistä näkyvät tunnetusti selvästi. Lisäksi teoksella on mielenkiintoisia yhteyksiä keskiajan oppineeseen magiaan. Esimerkiksi sekä koiran että lepakon yhdistäminen Saturnukseen on todennäköisesti löytänyt kirjallisen esikuvansa Picatrixista. [36]

Myös numeroidun neliön juuret juontuvat magiaan. Warburg arveli neliön olleen niin ikään peräisin Picatrixista. Myöhemmin on selvinnyt, että todellinen lähde oli De quadraturis septem planetarum -nimellä (Seitsemän planeetan neliöt) tunnettu teksti, josta kiersi useita erinimisiä mukaelmia keskiajan Euroopassa. Näissä kullekin planeetalle esitetään oma ruudukkonsa, jossa jokaisen vaaka- ja pystyrivin on määrä tuottaa sama summa. Dürerin kaiverruksessa esiintyvä taulukko, jonka suorat tuottavat luvun 34, liittyy teksteissä Jupiter-planeettaan. Yleisen tulkinnan mukaan sen tarkoitus oli suojata saturniselta melankolialta, jonka attribuutteja teoksesta löytyy runsaasti. Keskiaikaisissa teksteissä ruudukot toimivat kuten muutkin maagiset kuvat tai symbolit: niiden toiminta edellytti rituaaleja, ja niitä käytettiin kommunikaatiovälineinä, joilla pyrittiin hankkimaan kyseisen planeetan vaikutuksia [kohtaa muutettu, ks. viite 37]. Esimerkiksi Liber de angelis -tekstin mukaan silkille piirretty ja lantioon sidottu Saturnuksen kuvio auttaa naisia lapsivuoteessa, lyijylevylle piirretty ja rakennustyömaalle piilotettu versio taas esti rakennusta valmistusta ja sai ihmiset pakenemaan paikalta. Eniten maagisia ja astrologisia tulkintoja warburgiaanien ajatushautomossa tuottanut teos löytyy Italian renessanssin ytimestä. Kyseessä on Sandro Botticellin Primavera, kevään allegoria. Ernst Gombrich löysi maalaukselle astrologisen selitysmallin Ficinon De vita -teoksesta, jossa tämä vertaa kolmea hyväntahtoista planeettaa, Jupiteria, Aurinkoa ja Venusta, kolmeen sulottareen eli graatiaan. Merkurius puolestaan edusti neuvokkuutta sekä puhetaitoa ja Venus lempeää inhimillisyyttä (humanitas), ja koko teoksen tarkoitus oli opettaa sen nuorelle tilaajalle Lorenzo di Pierfrancesco de’ Medicille luonteenhyveitä. [38] Frances Yates vei astrologisen tulkinnan pykälää pidemmälle Ficinon De vita -teoksen pohjalta. Ficino esittelee objektin, jota hän kutsuu “maailman kuvaksi” (figura mundi):

    Mutta miksi emme tekisi universaalia kuvaa, toisin sanoen itsensä universumin kuvaa? Siitähän he [antiikin astrologit] näyttävät toivoneen universumin hyviä vaikutuksia. Kaivertakoon siis heidän seuraajansa … koko maailman arkkityyppisen muodon halutessaan ensin pronssiin ja painakoon sen sitten sopivalla hetkellä kullatulle hopealaatalle.[39]

Ficino kehottaa lisäämään kuvaan kolme universaalia väriä, vihreän, safiirinsinisen ja kullan, jotka on omistettu kolmelle graatialle: vihreä on Kuun ja Venuksen väri, safiiri Jupiterin ja kulta Auringon, ja yhdessä nämä ovat erityisen tehokkaita häätämään Saturnuksen haitallisia vaikutuksia. [40] Lopuksi Ficino kuvailee esineen käyttöä:

    [kuvan tekijä] joko kantaa tätä kuvaa itse tai asettaa sen vastapäätä tarkasteltavaksi. … Siksipä hän rakentaa asuntonsa sisimpiin osiin kamarin, jonka holvikaari kuvioidaan mainituin figuurein ja värein; siellä hän nukkukoon ja viettäköön enimmät valvehetkensä. Ja ollessaan poissa kotoaan hän ei kiinnitä huomiota niinkään yksittäisten asioiden ilmenemiseen kuin koko universumin kuvaan ja väreihin.[41]  

Ficino ei tarjoa objektin ulkomuodosta yksiselitteistä tietoa. Arvausten mukaan kyseessä on voinut olla kolmiulotteinen planetaarinen malli, talismaaniriipus tai kaksiulotteinen maalaus. Yates arveli Primaveran olleen Ficinon “maailman kuvan” innoittama jättiläistalismaani, jonka tarkoitus oli ehkäistä Saturnuksen haittoja ja vahvistaa hyväntahtoisten planeettojen vaikutusta. [42] Yatesin tulkinta ei ole saanut laajaa kannatusta, ja sittemmin Ficinoon pohjautuvat Botticelli-tulkinnat ovat kohdanneet jyrkkääkin vastustusta. [43] Myöhemmässä tutkimuksessa esiin nousseet seikat, De vitan analyysi ja Ficinon lähteisiin todennäköisesti kuuluneiden teosten tarkastelu antavat kuitenkin viitteitä siitä, ettei Primaveran astromaagista tulkintaa kannata hylätä kokonaan.

Ficinon kirjoitukset tarjoavat lukuisia perusteita Merkuriuksen ja Venuksen hahmojen esittämiselle Jupiteria, aurinkoa ja Venusta edustavien graatioiden yhteydessä. Ficino vertaa kuuta ja Venusta useissa yhteyksissä toisiinsa, ja toteaa Venuksen olevan ihmiselle sopivaksi muokattu Kuu. Kuun keskeisyys astrologiassa tulee esille usein, ja suosiollisten planeettojen (aurinko, Venus, Jupiter, Merkurius) sopivaa aspektia siihen nähden korostetaan yleisesti. Merkuriuksen Ficino toteaa sekoittavan muiden planeettojen ominaisuuksia, ja arvelee Jupiterin, Venuksen ja auringon, kolmen graatian, siirtyvän parhaiten ihmiseen kuun ja Merkuriuksen avustuksella. [44] Tämän pohjalta voisi olettaa, että caduceuksellaan planeettojen sfäärejä hämmentävä Merkurius ja Venukseksi sopeutettu kuu välittävät Primaverassa graatioiden hyödyt teoksen katsojalle. Arvaus voi vaikuttaa kaukaa haetulta, mutta Ficinon ajatuksilla oli vankat perusteet astrologian ja kuvamagian teksteissä. Esimerkiksi ajatus muiden planeettojen vaikutuksia sekoittavasta Merkuriuksesta oli peräisin arvostetun astrologi Halyn nimissä kulkeneesta teoksesta. Kuun ja Merkuriuksen keskeinen asema pohjautui alun perin babylonialaiseen astrologiaan. Babylonialaisessa ajattelussa Merkurius oli neutraali taivaankappale, joka vahvisti muiden planeettojen ja merkkien luonnetta. Kuu, joka Mesopotamiassa esiintyi maskuliinisena, vahvisti kasvavia asioita, ja sen alaisuuteen kuuluivat esimerkiksi kauneus, hyvä onni, maahan ja veteen liittyvät tieteet, ylhäiset naiset ja avioliitto. Kuu oli keskeinen lenkki maailmankaikkeuden osien välillä, ja sen kautta jumalaiset arkkityypit siirtyivät maanpäälliseen maailmaan. [45]

Babylonialaiset näkemykset levisivät antiikin astrologiaan ja sen perillisiin. Ptolemaios alleviivasi kuun merkitystä astraalimagiassa ja suositteli tekemään kuvia dekaaneista kuun ollessa niiden sijainnissa. Myös arabialaisessa astrologiassa kuu näyttäytyy hallitsijana ja tärkeänä välittäjänä. Ficinon tuntemista lähteistä Picatrixissa kuu esiintyy astrologian keskiössä ja Saturnukselta suojaavana suopeana planeettana. Lisäksi hermeettisissä kuvamagian traktaateissa, jotka todennäköisesti olivat Ficinon saatavilla, esiintyy ajatus Venuksesta kuun vaikutusten vahvistajana. [46]

Myös eräs Primaveran myöhempiä vaiheita koskeva detalji saattaa liittää sen Ficinon De vitaan. Vuodelta 1499 peräisin olevan dokumentin pohjalta tiedetään, että Primavera oli sijoitettu makuuhuoneen viereiseen saliin matalan sohvan tai päivävuoteen (lettuccio) yläpuolelle, noin katsojan silmän korkeudelle – kotona helposti katseltavaksi, kuten Ficino oli kehottanut figura mundin sijoittamaan. [47] Kyseessä voi olla puhdas sattuma, mutta toisaalta on mahdollista, että yksi Italian renessanssin tunnetuimpiin taideteoksiin kuuluvan maalauksen funktioista on peräisin talismaanimagiasta. Kolmas astrologisten kuvien luokka käsitti symboliset merkit. Tämä ryhmä, josta käytettiin yleisimmin nimitystä karakterit (characteres / karacteres), sisälsi nykyäänkin tunnetut planeettojen ja tähtimerkkien symbolit ja muut kirjallisuudessa esiintyneet maagiset symbolit. Agrippa luki karakterien piiriin myös salakirjoitukset, heprealaiset kirjaimistot ja monogrammit. Symboleissa yhdistyivät kuvien, kirjainten ja pyhien sanojen yliluonnolliset voimat, ja monet merkkijärjestelmät saivat keskiajalla maagisen statuksen – jopa skandinaavisista riimuista laadittiin maaginen opaskirja. Nykytutkimus on luokitellut myös magiassa käytetyt geometriset kuviot, diagrammit ja taulukot karakterien joukkoon. [48]

Hermeettisessä kuvamagiassa kuviin ja figuureihin lisättiin usein yksittäisistä merkeistä koostuva symbolijono. Kyseiset merkit, joista Agrippa käytti nimitystä luonnollisten asioiden karakterit, yhdistettiin usein taivaankappaleisiin, ja ne viittasivat esimerkiksi planeettojen henkiin ja näiden alaisiin asioihin. [49] Kuvamagiassa karakterien funktio oli yleensä täydentävä personifikaatioiden ja muiden esittävien kuvien näytellessä pääroolia. Oppineen magian kolmas suuri haara, rituaalimagia, käytti harvoin esittäviä kuvia, mutta sitäkin enemmän symboleita, kuvioita ja diagrammeja. Geometrisia muotoja käytettiin pelilautoina tai -kenttinä, joiden avulla maaginen rituaali tapahtui. Hyvä esimerkki on almandal-kuvio. Sen taustalla on intialainen mandala, joka oli useimmiten ympyrän muotoon tehty, buddhalaisen meditaation apuna käytetty kuvio. Länteen arabien välityksellä kulkeutunut ja uusia maagisia merkityksiä saanut almandal pohjautui neliön muotoisen kuvion käyttöön maagisissa operaatioissa. [50]

Tunnetuin esimerkki geometrisesta toiminta-alustasta on maaginen rinki, “noitaympyrä,” joka oli yleinen apuväline rituaalimagiassa. Ympyröiden yksityiskohdat vaihtelivat, mutta useimmiten niihin nimettiin pääilmansuunnat ja osoitettiin paikat, joissa taian tekijän ja tämän mahdollisten avustajien tuli seistä. Myös apuvälineiden, kuten juomakannujen ja miekan sijoituspaikat saatettiin kuvata ympyrään. Ulkokehälle piirrettiin karaktereja, pyhiä nimiä ja taikasanoja. Ympyröitä tehtäessä ja niissä oltaessa luettiin rukouksia ja suoritettiin rituaaleja, joiden päämääränä oli kutsua henkiä paikalle. [51]

Lähes kaikilla geometrisilla muodoilla ympyröistä ja neliöistä erilaisiin monitahokkaisiin oli keskiajalla maaginen merkitys. Esimerkiksi uuden ajan okkultismissa ja populaarikulttuurissa erityisen “maagiseksi” ja diaboliseksi leimattu pentagrammi oli keskiajalla vain yksi voimallinen kuvio muiden joukossa – sen avulla kristilliset ja juutalaiset esoteerikot ilmaisivat pyhyyttä. Kompleksista versiota rituaalimagian kuvioista edustaa ilmeisesti 1300-luvun alussa syntyneen Liber iuratus Honorii -teoksen kuvaama Jumalan sinetti (sigillum Dei), joka käsittää monia sisäkkäisiä ympyröitä, seitsentahokkaita, pentagonin ja ristin. [52] 1500-luvun kristilliset kabbalistit kehittivät kenties Liber iuratuksen innoittamina uusia sigillum Dei -kuvioita. Esimerkiksi Heinrich Khunrathin sinetissä vuoden 1600 tienoilta keskellä on kuvattu ristiinnaulittu, jota ympäröi tulinen pentagrammi. Sisäkkäisistä ympyröistä koostuva tyylitelty kuvio on täytetty latinan- ja hepreankielisillä pyhillä teksteillä ja nimillä. Kuvioiden rooli oli keskeinen myös levinneimmässä rituaalimagian manuaalissa, Ars notoriassa. Kyseessä on vuoden 1200 tienoilla syntynyt mittava rituaaliteksti, jonka tarkoitus oli vahvistaa lukijan ymmärrystä ja auttaa tätä oppimaan vapaita taiteita. Tekstistä tunnetaan hulppeat noin 50 kopiota, mikä johtunee sen “viattomasta” luonteesta; esipuheen mukaan enkeli toimitti tekstin kuningas Salomolle. [54] Kullekin tieteenalalle annetaan yksi tai useampi nota (“merkki”), kuvio jota tuli katsella rituaalien kuluessa. Kuvitus on mukana useimmissa säilyneissä käsikirjoituksissa ja noudattelee tyylin ja oheisdekoraation suhteen keskiajan miniatyyritaiteen yleisiä traditioita. Kuvien sisältö on kuitenkin varsin uniikki. Muutamat kuvioista ovat geometrisiä kenttäjakoja, joissa teksti on viipaloitu hieman käsitekartan tapaan eri kenttiin, ja joidenkin muoto viittaa kyseiseen oppialaan. Useimmat kuviot ovat kuitenkin abstraktioita, joita on koristeltu ja täydennetty esittävillä motiiveilla. Esimerkiksi teologian kuvion abstraktin pohjamuodon lomasta löytyy lehvin ja linnuin koristettuja huotria, 8 miekkaa, 4 käärmettä ja 3 koristeellista lehteä. [55] (Kuvitettu versio löytyy online-versiona Yalen yliopiston sivuilta: http://www.scribd.com/doc/23507392/ars-notoria).

Rituaalimagian kuvioiden yhteyksiä taiteeseen on tutkittu äärimmäisen niukasti. Yksi harvoista hypoteeseista liittyy Ars notorian nota-kuvioihin. Michael Camille on esittänyt, että erään 1400-luvun jälkipuoliskolla Firenzessä maalatun, Camilluksen tarinaa kuvaavan paneelin kehyksiin on kuvattu Ars notorian kuvituksesta poimittuja koriste-elementtejä. Camille liittää tapauksen keskiaikaiseen tapaan käyttää (pseudo-)arabialaisia kirjainmerkkejä dekoraationa, ja arvelee Ars notorian “kristillisen” mallin tässä tapauksessa toimineen samassa funktiossa. Toisin kuin Välimeren itäiset osat, ei roomalaiskatolinen länsi ollut kokenut ikonoklasmia. Symbolit ja merkit olivat olennainen osa sekä liturgista että sekulaaria päivittäistä kommunikaatiota. Pyhiä kuvia rukoiltiin, niille vietiin lahjoja ja niiden edessä poltettiin suitsukkeita. Pieniä pyhimyskuvia kannettiin mukana suojeluksen ja terveyden toivossa. Vaikka oppineen magian kuvasto ei saanut vastaavaa sosiaalista statusta, on sen toiminnallinen elementti pyritty viime aikoina ymmärtämään samassa kontekstissa – osana arkista toimintaa ja yleistä uskomusjärjestelmää.

Vaikka uskonoppineet hyväksyivät laajalti esittävien kuvien käytön, suhtauduttiin idolatrian vaaraan vakavasti. Spirituaalisen aspektinsa vuoksi maagiset kuvat aiheuttivat kiperän teoreettisen ja teologisen ongelman. Muutamat skolastiseen eliittiin kuuluneet oppineet tuomitsivat kaiken kuvamagian. Näin teki esimerkiksi Tuomas Akvinolainen, joka suhtautui puhtaasti astronomisiin kuviin kuitenkin hieman suopeammin kuin muihin kuvatyyppeihin. Speculum astronomiae -teoksen tuntematon auktori piti astronomisia kuvia (=zodiakin merkkien ikonisia toisintoja) täysin hyväksyttävinä, mutta tuomitsi personifikaatiot ja rituaalimagian tuntemattomat karakterit, jotka saattoivat kutsua demoneja.

Juuri magian visuaalisuus ja tuntemattomien merkkien käyttö joutuivat yleisimmin kirkonmiesten hampaisiin. Esimerkiksi Pariisin piispa William Auvergnelainen (joka suhtautui luonnonmagiaan suopeasti) tuomitsi kuvia käyttävät rituaalimagian tekstit idolatriaksi, jollaista ei tule mainita kristittyjen keskuudessa. [57] Todistusaineisto puhuu kuitenkin sen puolesta, että magian eri muodot tunnettiin kaikissa kansankerroksissa ja maagisia kuvia valmistettiin ainakin jossain mittakaavassa. Kyseessä ei toisin sanoen ollut kulttuuria dominoiva eikä täysin hyväksytty ilmiö, mutta siinä määrin tavanomainen ja tunnettu käytäntö, että kirkkokin koki helpommaksi katsoa useimpia sen muotoja läpi sormien. [58]

Maagisia kuvia käsittelevä kirjallisuus tuo esiin yllättävän synkretistisiä juonteita keskiajan uskomuselämästä. Evidenssin valossa keskiajan Eurooppa ei ollut kulttuurisesti niin monoliittinen eikä uskonnollisesti monoteistinen kuin joskus on annettu ymmärtää. Luostareiden ja yliopistojen kirjakokoelmissa lepäsi satoja maagissävytteisiä tekstejä, jotka käsittelevät juutalaista esoterismia, islamilaisperäistä enkelioppia, uusplatonilaista demonologiaa ja polyteistista astrolatriaa pyrkien sitomaan kaiken osaksi kristillistä maailmankaikkeutta. Tekstien runsaslukuinen säilyminen todistaa niiden aiheuttamasta viehätyksestä ja keskiaikaisen lukijan uteliaisuudesta. Speculum astronomiae -teoksen kirjoittajan kannanotto kertonee jotain olennaista oppineiden asenteista: hän tuomitsee kuvamagian teokset ja suosittelee, ettei kukaan lue niitä, mutta samaan hengenvetoon hän kehottaa säilyttämään tekstit siltä varalta, että niillä olisi joskus arvoa. [59]

Vaikka uudet tutkimukset ovat mullistaneet monia aiempia käsityksiä vanhan ajan magian sisällöstä, yleisyydestä ja sosiaalisista funktioista, ei maagisten kuvien valmistuksen yleisyydestä ja niiden yhteyksistä muuhun visuaaliseen kulttuuriin tiedetä vielä paljoa. Historian tutkimuksessa keskiajan oppinutta magiaa on tutkittu esimerkiksi käsikirjoitustutkimuksen, tieteen historian ja mentaliteettihistorian näkökulmista, mutta visuaalinen intressi on jäänyt vähäiseksi. Myöskään taidehistorioitsijoilla ei vielä ole ilmennyt laajamittaista intoa sukeltaa niihin uusiin tutkimussuuntiin, kuten oppineen magian kuvaston ikonografiseen, ikonologiseen ja arkeologiseen tutkimukseen, jotka nykyinen tietämys ja uudet editiot mahdollistaisivat. Tältä osin tutkimus on vasta alussa.

Kristuksen vartalo on kouristunut tuskasta, ristiin naulatut käsivarret venyneet äärimmilleen, suu on avautunut huutoon, pää jo painunut. Suuret, vielä avoimet silmät katsovat tyhjinä toivosta, kyynelet valuvat poskille. Ruoskaniskujen jäljet näkyvät vartalon iholla veritihkuna ja mustelmina. (Kuva 1)

Marttilan kirkon 1300-luvun puoliväliin ajoitettu krusifiksi on edelleen raju ja vaikuttava taideteos. Se herättää haurastuneesta fyysisestä olemuksestaan ja haparoiden tehdyistä täydentävistä maalauskoristeluistaan huolimatta kauhistusta, mutta myös myös myötäelon tunteita. Melko pienikokoinen teos (Kristuksen korkeus n. 100 cm) on sijoitettu kirkkosalista katsoen alttarin vasemmanpuoleiselle seinustalle, (Kuva 2) Pietari Brahen jo paikalla sijainneeseen aikaisempaan kirkkoon lahjoittaman saarnatuolin taakse. Krusifiksi on arveltu hankitun seurakunnan perustamisen aikoihin Marttilan Mäntsälän kylään, Paimionjoen rannalle rakennettuun kirkkoon. Kirkko on perimätiedon mukaan romahtanut keskiajan lopulla jokeen savikkoisella seudulla melko yleisen maanvyörymän mukana. (Kuva 3) Nykyinen puinen pitkäkirkko on rakennettu 1765 Antti Piimäsen johdolla paikalle, jonne seurakunnan emäkirkko uuden ajan alussa rakennettiin. Kirkon kahdesta keskiaikaisesta krusifiksista nuorempi ja kookkaampi ajoittuu 1500-luvun vaihteeseen. (Kuva 4) Kirkon alttariteos, Kristuksen ylösnousemus -aiheinen maalaus, hankittiin 1857 R.W. Ekmanilta. Maaliskuisena päivänä 2015 Marttilan kirkossa kokoontui joukko asiantuntijoita ja kirkon väkeä. Tapaamisen tarkoituksena oli tuoda Marttilan seurakunnan ja Turun museokeskuksen edustajia yhteen keskustelemaan kirkon keskiaikaisten krusifiksien konservoinnista. (Kuvat 5-6) Myös Museovirastoa ja Kirkkohallitusta oli tiedotettu tapaamisesta. Oma kiinnostukseni kirkon krusifikseihin, sekä myös seurakunnan laajaan keskiaikaisten veistosten kokoelmaan kokonaisuutena liittyy Åbo Akademissa valmistelemaani väitöskirjatyöhön. Tutkimukseni käsittelee Turun vanhan hiippakunnan kirkollisen kuvanveiston valmistukseen, hankintaan ja käyttöön liittyviä kysymyksiä 1200-luvun puolivälistä 1400-luvun lopulle. Tutkimuksen edellytyksenä on veistosten huolellinen dokumentointi. Puusta valmistettujen veistosten hauras kunto, sijaintiolosuhteet, sekä monitahoiset taloudelliset ja hallinnolliset vastuukysymykset tekevät tutkimuksesta haasteellisen. Myös tutkimuksen eettisiä ulottuvuuksia tulee pohtia: keskiaikaisten maalattujen ja huonokuntoisten puuveistosten osalta tämä tarkoittaa sitä, että veistosta tulee käsitellä hyvin varoen ja mieluiten veistoksen säilymistä edistävien konservointitoimenpiteiden yhteydessä. Usein jo veistoksen lähitarkastelu edellyttää monitahoista yhteistyötä. Tutkimuksen yhtenä tavoitteena on myös edistää veistosten säilymistä rakentamalla yhteistyötä seurakuntien ja kulttuuriperintöalan eri toimijoiden välillä. Marttilassa krusifiksien kunto herättää erityistä huolta. Vanhempi krusifikseista on ilmeisesti kirkon 2000-luvun puolivälissä toteutetun peruskorjauksen yhteydessä siirretty kappelina toimineesta kellotornin eteistilasta kirkkosaliin ja kiinnitetty seinään, lämpöpatterin yläpuolelle. Veistoksen väritys on irtoamassa paikoin pohjustusta myöten. (Kuva 7). Veistoksen pinta on myös hyvin pölyinen ja siihen on kiinnittynyt hämähäkinseittejä ja kuolleita hyönteisiä. Toisaalta on myös hyvä, että likaa ei ole omakätisesti lähdetty pölyhuiskulla poistamaan. Risti on ruuvattu tiukasti seinään kiinni, mikä estää havaitsemasta ristin voimakkaan punaiseksi maalatun ja sabluunaruusukkein koristellun taustan.[2] Veistoksen viimeisimmän konservoinnin yhteydessä 1950-luvun alussa havaittiin, että Kristuksen selkäpuoli on taitavasti maalattu: Kristuksen tummanruskeat hiukset levittäytyvät tuolloin otetussa mustavalkokuvassa avonaisina hartioille. Marttilan 1300-luvun puoliväliin ajoitetun krusifiksin polykromia on toteutukseltaan ainutlaatuinen Suomessa. Konservoinnin järjestämiseen liittyvästä kirjeenvaihdosta ilmenee, että veistos olisi haluttu liittää osaksi Kansallismuseon kokoelmia.[4] C.A. Nordman on attribuoinut veistoksen ns. Liedon mestarille, Gotlannissa koulutuksensa saaneelle veistäjälle, jolla olisi ollut työpaja Turussa 1300-luvun alkuvuosikymmeninä.[5] Liedon mestari -eponyymiin on lisäksi liitetty mm. krusifiksit Taivassalon, Raision, Hattulan ja Angelniemen kirkoista. Krusifiksit on tyylin ja ikonografisen tyypin perusteella ajoitettu 1340–1350-luvuille.[6] Toisaalta on myös tekniseen tutkimukseen perustuen esitetty, että Taivassalon krusifiksi olisi voitu valmistaa Keski-Euroopassa, ei siis Turun hiippakunnan alueella.[7] Kristuksen inhimillisyyttä ja fyysistä kärsimystä korostavaa krusifiksityyppiä esiintyykin erityisesti Westfalenissa ja Reininmaalla sekä Kölnissä, jossa dominikaanit olivat merkittävässä asemassa. Tunnelma krusifikseja tutkittaessa oli huolestunut, mutta myös innostunut ja toiveikas. Taidekonservaattori Emilia Kallinen suositteli värin karisemisen ehkäisemiseksi nopeaa ensiapua: kuivuuden vähentämiseksi lämpöpatterin päälle olisi asetettava vesiastia. Patterin lämpötilaa tulisi vähentää vähitellen, jotta äkilliset muutokset kosteus- ja lämpöolosuhteissa eivät tuottaisi lisävaurioita – orgaaninen materiaali liikkuu ja elää. Kirkkoherra Janne J. Nurmi kirjoitti huolellisesti muistiin kaikki suositellut toimenpiteet, joita olivat vauriokartoituksen ja toimenpidesuosituksen tilaaminen konservointialan ammattilaiselta, tarjouspyynnön laatiminen sekä konservointityön kilpailutus. Pienellä seurakunnalla on edessään myös konservointiavustushakemuksen laatiminen Kirkon keskusrahastolle. Päätöksentekoprosessi seurakunnan hallinnossa tulee viemään aikansa. Asiantuntijatukea edessä olevaan prosessiin luvattiin Turun museokeskukselta ja toivottiin Kirkkohallitukselta.[9] Seurakunnan kutsusta luennoin itse Marttilassa krusifiksien vaiheista ja merkityksestä kirkon käyttöönoton 250-vuotispäivänä 6.9.2015. Veistoksen viimeistelyyn sisältyvät maalaus ja kultaus ovat oleellinen osa keskiaikaisen taideteoksen kokonaisuutta. Värikerrokset pigmentteineen ja sidos- ja pohjustusaineineen sisältävät myös ainutlaatuisen “tietopankin” keskiajan taidetekniikoista ja välillisesti myös taiteen tuotantoalueista ja hankintareiteistä. Värin merkitystä ei aina ymmärretä. Lisäksi erityisesti usein korkealla triumfikaaressa tai kirkkosalin seinustalla sijaitsevien krusifiksien vakavatkin värivauriot ovat lähes katseiden ulottumattomissa.

Seurakuntien vastuu kulttuuriperintömme säilymisestä on suuri. Vastuu määritellään myös kirkkolaissa (14. luku) ja -järjestyksessä (23. luku).[10] Seurakuntaa koskevat määräykset ovat kuitenkin kovin yleisellä tasolla ilmaistuja, eivätkä luonnollisesti anna käytännön ohjeita siitä, mihin taideteoksiin hoito tulee ensisijaisesti kohdistaa tai miten hoito käytännössä toteutetaan. Viimeisen kahdenkymmenen vuoden aikana kirkkomuseohankkeen kaaduttua ja Kirkkohallituksen aloitteesta toteutetut seurakuntien esineistön inventoinnit eivät ole riittävästi lisänneet seurakuntien hallussa olevan aineellisen kulttuuriperinnön tuntemusta ja esineistön säilymisen edellytyksiä. Inventointien vaikuttavuutta ei tosin ole myöskään selvitetty. Projektiluontoiset, uhanalaisimpiin taideteoksiin kohdistuvat selvitykset ja niitä seuraavat toimenpiteet sekä ns. hyvien käytäntöjen kehittäminen sekä avoin tiedottaminen, vaikkapa käynnissä olevista ja jo toteutuneista projekteista, olisi mielestäni se tapa, jolla aito ja tuloksellinen yhteistyö Suomen evankelisluterilaisen kirkon ja kulttuuriperintöalan eri toimijoiden välillä toteutuisi.

Suomen Polyteknillisen opiston arkkitehtuurin pääopettajan Gustaf Nyströmin kirje Berliinissä talvella 1895 oleskelleille Waldemar Andersinille ja Selim Arvid Lindqvistille on monella tapaa mielenkiintoinen. Tuttavallisen hauskassa ja suorasukaisessa kirjeessään Nyström tuo julki mielipiteensä Suomeen sopivasta arkkitehtuurityylistä ja kehottaa entisiä oppilaitaan välttämään liiallisia kokeiluja monien eri tyylisuuntausten välillä. Toisaalta kirje valaisee Andersinin ja Lindqvistin vähän tunnettua työskentelyä Berliinissä arkkitehti August Menkenin toimistossa. Selim A. Lindqvist (1867–1939) ja Waldemar Andersin (1879–1921) olivat Gustaf Nyströmin (1856–1917) oppilaita, edellinen valmistui arkkitehdiksi Polyteknillisestä opistosta 1888 ja jälkimmäinen keväällä 1893. Andersinin matrikkeliin antaman tiedon mukaan hän toimi talvella 1894/1895 Berliinissä piirtäjänä Regierungsbaumeister A. Menckenin [sic!] toimistossa, Lindqvist puolestaan kertoo harjoitelleensa arkkitehtitoimistossa Berliinissä 1894/1895 nimeämättä tarkemmin toimistoa.[3] Ei ole selvyyttä siitä, aloittivatko molemmat suomalaisarkkitehdit työskentelynsä samanaikaisesti Menkenin toimistossa tai toimivatko he koko kaupungissa oleskelunsa ajan ainoastaan tämän palveluksessa.[4] Nyström osoitti helmikuussa 1895 laatimansa kirjeen Andersinille, mutta kirjeen lopussa korosti viestin olevan tarkoitettu yhtä lailla Lindqvistille. Kirjeen alussa Nyström lyhyesti vastaa Andersinin pyyntöön lähettää tälle ansioluettelo (”tjänste” betyg) – ilmeisesti juuri työpaikan järjestelyjä varten.[5] Sen jälkeen Nyström toteaa mielipahakseen, että molemmat suomalaisarkkitehdit ovat töissä ”gootikon” eli keskiajan rakennustaiteeseen suuntautuneen arkkitehdin luona [Menken]. Toki elantoa ansaitakseen oli Nyströmin mielestä lopulta samantekevää, millaista suuntausta edustavan suunnittelijan toimistossa työskenteli. Kuitenkin ”renessanssiarkkitehti” olisi miellyttänyt häntä henkilökohtaisesti enemmän:

    Jaså! – att Ni båda ären anställda hos en gotiker! Ja, ondskan går ty vän genom verlden (och själf har jag ej undgått den, gu’nås!) Bröd är nog bra – sak samma om rundt eller spetsbågigt, men visst hade det gladt mig mera i hjerterötterna om både Du och gamle vännen Selim hamnat i – “mat” – kontoret hos en renässans-man i stället för hos en gotiker. 

Suuntauksena renessanssi miellyttäisi Nyströmiä enemmän myös siksi, että se oli hänestä lopultakin myös Pohjolaan sopivin tyyli, vaikka hän itsekin oli virran mukana siellä täällä hieman tuhertanut muissa merkeissä:

    – Gören ej som jag gör, utan som jag säger, yttrade en gång en gammal, föreständig prästefar. Och, eheruväl jag ej sjelf kunnat stå emot strömmen, utan här och der suddat till med litet  – “Rohbau”, för att ej helt enkelt säga – , så är och förblir, ta’ mig tusan, ränessansen till sist ändå det som passar bäst uti norden. 

Nyströmillä lienee ollut mielessä Lindqvistin Helsinkiin aiemmin opiskeluaikanaan suunnittelemat, renessanssin muotokieltä tapailevat julkisivut. Hän oli nyt huolissaan entisten oppilaittensa arkkitehtuurin johdonmukaisuuden säilymisestä ja liiallisen ”monipuolisuuden” haitoista. Kaiken kokeilulla ei pääsisi pitkälle. Nyström vertaa yritystä kokeilla kaikkia mahdollisia eri tyylilajeja vierailuun Berliinin lukuisissa konserttipaikoissa yhden ainoan illan aikana. Sellaisen tapahtuman jälkeen saattoi saada jotain selvyyttä esitetystä ohjelmasta, mutta kunnolla ei ehtisi keskittyä kuuntelemaan mitään:

    Och att försöka sig på allt mögligt – ja, unter Uns gesagt, dermed kommer man ej längt. Att försöka sig på alla mögliga stilarter det är ungefär som om Ni en vacker afton skulle företaga Eden att besöka hvarenda konsertlokal som ges i Berlin. Hvad tror Ni att resultatet skulle bli’? Abracadabra sa’ Scholander. Jemmt och nöd skulle Ni hinna få reda på programmen – om det finnas något sådant – men ordentligt höra något, nej pass, deraf blifva intet, ty tiden är för kort, si!! 

Liiallinen monipuolisuuden tavoittelu oli haitaksi myös opiskelussa. Nyström kirjoittaa pian neljänkymmenen vuoden ikään tullessaan ymmärtäneensä myös oman elämänsä rajallisuuden. Siksi oli annetun ajan puitteissa omassa työssä keskittävä voimansa olennaiseen, koska kujeilu johti lopulta vain petkutukseen:

    Ungefärligen så förhåller det sig med de “mångsidiga” studierna,  – på så longt har jag kommit och tills vidare svär jag lugnt på den satsen. Du skall veta att jag snart nog har mina 40 år på nackan och då, ser Du, kan det vara på tiden att göra en “aproximativ kalkyl” även hvad man ännu torde hinna utsätta på denna sidan Stryx. Det början då bli klart att konsentrering af trupperna är det enda som kan rädda armén. Man kan gyckla hit och dit en smula, men va den som gycklar så länge tills han blir en fullständig charlatan. 

Nyström korostaa olevansa vakavissaan kirjoittaessaan kokeilujen vaaroista. Koko maan arkkitehtikunnan kouluttajana Nyström näkee oikeutuksensa tähän mielipiteeseen, jonka hän toivoo tulevan ymmärretyksi entisten rakkaiden oppilaidensa Andersinin ja Lindqvistin parissa:

    Mitt hjärtas mening är det ofvansagda i alla fall. Då man ensam är ansvarig för utvecklingen eller åtminstone den grundläggande utbildningen af ett helt lands architectcorps, så har man nog anledning till betraktelser emellanåt. Om de då taga form af en prediken för ett par gamla kära elever, så är det bara derför att hjärteporte så lätt kommer på glänt då orden räktas till sådana.

Historismia yleensä, kuten Nyströminkin edustamaa historismia, tulkittaessa on suhtauduttava harkiten sanoihin ”gotiikka”, ”renessanssi” ja nykyisin edelleen usein ja kevyesti käytettyihin termeihin ”kertaustyylit” sekä ”uus”-alkuisiin määritelmiin. Nyströmin ajalla mielikuvaa erilleen ajautuneista ”keskiajan” ja ”renessanssin” arkkitehdeista alleviivasi tuolloin Euroopan useiden merkittävien korkeakoulujen arkkitehtiopetuksessa virinnyt erikoistuminen kyseisiin aikakausiin omine professuureineen ja opintokursseineen. Nyströmille  renessanssiarkkitehtuurilla tai gotiikalla oli syvällisempi merkitys kuin epookin aikana käytettyjen ulkoisten tyylipiirteiden sokea toisto. Myöhemmin arkkitehtuurin luennoillaan hän korosti niin arkkitehtuurin ajanmukaisuuden vaatimusta kuin vanhasta oppimisen tärkeyttä.[6] Vaikka Nyström on töidensä kautta luontevaa nähdä enemmänkin ”renessanssi-ihmisenä”, hän oli myös hyvin perehtynyt erityisesti pohjoismaiseen ja Pohjois-Saksan varhaiseen, keskiaikaiseen arkkitehtuuriin. Näitä tietoja hän hyödynsi toiminnassaan niin Suomen Muinaismuistoyhdistyksessä kuin vanhojen rakennusten restaurointi- ja suojelusuunnitelmissa. Nyströmin tietämys ikätoverinsa August Menkenin (1856–1903) edustamasta arkkitehtuurisuuntauksesta perustunee ilmeisimmin Andersinin välittämään tietoon työnantajastaan.[7] Kölnissä syntynyt Menken valmistui arkkitehdiksi Berliinissä 1882. Hän toimi sen jälkeen valtion virkamiesarkkitehtina (vuodesta 1886 Regierungs-Baumeister) ja vietti apurahan turvin usean vuoden Italiassa. Menkenin harras toive omasta arkkitehtitoimistosta omine suunnittelutehtävineen toteutui 1892, kun hän saattoi avata Berliinissä (Charlottenburgissa) Kurfürstendamm 109:ssä rakennustoimiston ”Atelier für Hochbau und Kunstgewerbe”. Toimiston nimellä arkkitehti painotti suunnitelmiensa kokonaistaideteoksellisuutta, liittyen erityisesti kirkkorakennusten sisustukseen. Menken tulikin pian kuuluisaksi erityisesti katolisten kirkkorakennusten suunnittelijana. Tyylillisesti kirkot nojautuvat pääosin Reinin seudun varhaisromaanisiin ja varhaisgoottilaisiin esikuviin. Sen sijaan Menkenin edustusrakennuksien muotokieli seuraili tuolloin Berliinissä vallalla ollutta ranskalaisvaikutteista barokkiklassismia. Tässä yhteydessä on houkuttelevaa arvailla, mihin suunnitelmiin suomalaisarkkitehdit mahdollisesti osallistuivat Menkenin toimistossa työskennellessään, tai olivat siellä ainakin niiden ”sivustakatsojia”. Kuten Anne Koelblin yksityiskohtaisesta tutkimuksesta käy ilmi, on Menkenin jäämistö valitettavasti hävinnyt eikä toimiston varhaisvaiheen työntekijöistä ja työolosuhteista ole juurikaan säilynyt tietoja. Menken oli voittanut Berliinin Kreuzbergiin rakennettavan katolisen Garnisonkirchen suunnittelukilpailun 1892. Kirkko teki hänestä Berliinissä nopeasti kuuluisan ja toi hänelle uusia toimeksiantoja. Andersin ja Lindqvist ovat koputtaneet juuri sopivalla hetkellä arkkitehdin ovea. Garnisonkirchenin tuolloin jo pitkällä olleen suunnitelman työstämisessä he tuskin ehtivät juurikaan olla mukana, koska lopulliset piirustukset olivat valmiina marraskuussa 1894. Kirkon peruskivi muurattiin samassa kuussa ja rakennus valmistui 1897.[8] Sen sijaan on hyvin paljon mahdollista, että he ovat avustaneet Berliinin Wilmersdorfiin rakennetun Pyhän Ludwigin kirkon piirtämisessä. Menken oli voittanut suunnittelua koskevan kilpailun tammikuussa 1893 ja kirkon peruskivi laskettiin kesäkuussa 1895. Kirkon suunnitteluvaiheet ovat nekin vaikeasti jäljitettävissä, koska viralliset piirustukset joutuivat kadoksiin jo ennen kuin kirkko ehdittiin saada valmiiksi! Kirkon tyylillinen ja rakenteellinen esikuva on reiniläisessä varhaisgoottilaisessa kivikirkossa, vaikkakin kustannussyistä toteutuksessa päädyttiin luonnonkiven sijasta tiileen. Kirkkoa arvostettiin valmistumisaikanaan ”goottilaisen rakennustaiteen helmenä”. Kolme muuta Menkenin rakennussuunnitelmaa sijoittuvat myös talvikauteen 1895. Berliiniin Prenzlauer Bergille pystytetyn kappeli- ja asuinrakennuksen Gertrundenkapellen ensimmäiset luonnokset Menken laati toukokuussa 1894, rakennuslupa sille saatiin marraskuussa 1894 ja rakennustyöt aloitettiin huhtikuussa 1895. Rakennus edustaa myöhäisgoottilaista brandenburgilaista tiiliarkkitehtuuria. Kappelikirkon yhteyteen Menken laati suunnitelman niin ikään goottilaiseen tyyliin rakennettua viisikerroksista asuintaloa varten (Greifswalderstraße 17). Tämä suunnitelma oli valmis maaliskuun lopulla 1895, jolloin suomalaisarkkitehdit mahdollisesti vielä työskentelivät toimistossa. Menken osallistui myös Stuttgartin raatihuoneesta järjestettyyn suunnittelukilpailuun (kilpailuaika marraskuusta 1894 toukokuun alkuun 1895). Muodoltaan suunnitelma noudattelee saksalaista uusrenessanssia, jota on rikastettu uusgoottilaisilla rakenne- ja muotoelementeillä. Kilpailuun osallistui 202 ehdotusta. Menkenin kilpailutyö ei päässyt palkittujen joukkoon mutta kilpailun tuomaristo arvosti erityisesti ehdotuksen tilaratkaisuja, massoittelua ja hillittyä dekoratiivisuutta. Selim A. Lindqvist palasi Berliinissä työskentelyn jälkeen Suomeen, jossa hän ratkoi monipuolisia suunnittelutehtäviä omassa arkkitehtitoimistossaan. Lindqvistin tunnettu suunnitelma tuolta ajalta on Helsingin Aleksanterinkadulla sijaitseva niin sanottu Lundqvistin liiketalo (rakennettu 1898–1900), jonka rakenteiden edistyksellisyyttä on usein taidehistorian piirissä korostettu. Vähemmälle huomiolle ovat jääneet rakennuksen koristeelliset tiilijulkisivut, joissa voi nähdä viitteitä vaikkapa Berliinissä työskentelyn aikana hankittuihin ”goottilaisiin” vaikutteisiin. Waldemar Andersin kotiutui mahdollisesti keväällä 1895 Suomeen, mutta asui uudelleen Berliinissä ainakin jo saman vuoden syksystä lähtien. Hän opiskeli Berliinin taideteollisuusmuseon koulussa (Königliche Unterrichtsanstalt des Kunstgewerbemuseums) piirtämistä ja maalaamista taidemaalari Max Selingin (1865–1920) kurssilla. Vuonna 1898 hän perusti Helsinkiin Bertel Jungin (1872–1946)  ja Oscar Bomanssonin (1869–1938) kanssa yhteisen arkkitehtitoimiston. Andersin muutti 1903 Yhdysvaltoihin. Bomansson oli puolestaan valmistunut Nyströmin oppilaana arkkitehdiksi keväällä 1895 ja opiskeli sen jälkeen niin ikään Berliinissä, hän puolestaan kyseisen talvilukukauden teknillisessä korkeakoulussa (Königliche Technische Hochschule). Ja tuon aikaista Berliini-kiinnostusta kuvaavasti myös tulevan toimiston kolmas jäsen, Bertel Jung, harjoitti tuolloin kuvanveiston ja muovailun opintoja Berliinissä, kuninkaallisessa taidekoulussa (Königliche Kunstschule). Kyseisenä talvena kaupungissa vallitsi varsinainen suomalaisarkkitehtien ”tihentymä”, koska myös Gustaf Nyströmin veli Alexander Nyström (1869–1926) opiskeli tuolloin arkkitehtuuria professori Hermann Enden mestariateljeessa. Ende edusti berliiniläisen arkkitehtuuriopetuksen renessanssisuuntausta, minkä vuoksi Gustaf Nyströmin tuskin tarvitsi kovinkaan pahoittaa mieltään veljensä paikan valinnasta.
Heinäkuun lopulla 1939 Lontoossa pidetty XV taidehistorian kongressi on jäänyt maailmanhistorian tapahtumien varjoon eikä siellä pidettyjä esitelmiä ehditty julkaista. Kongressi oli kuitenkin suuren luokan tapahtuma ja Britannialle tilaisuus esitellä kulttuurimahtiaan sodan uhkaaman maailman silmissä. Tapahtuman korkeana suojelijana toimi Athlonen jaarli, joka oli kuningashuoneen jäsen ja leskikuningattaren, Queen Maryn veli. Hänen alaisuudessaan oli Honorary Committee, johon kuului 25 imperiumin arvohenkilöä, muun muassa pääministeri Chamberlain ja Canterburyn arkkipiispa, anglikaanisen kirkon päämies. Britannian valtuuskuntaan kuului sellaisia henkilöitä kuin merkittävä taidehistorioitsija Sir Kenneth Clark ja paremmin taloustieteilijänä tunnettu John Maynard Keynes, sekä Lontoon yliopiston viipurilaissyntyinen taidehistorian professori Tancred Borenius. Yli 600 osanottajaa saapui Lontooseen Euroopasta ja USA:sta, monella mukanaan puoliso tai muu perheenjäsen. Kuuden kongressipäivän lisäksi ohjelmaan kuului runsaasti vierailuja: Buckingham Palaceen, Britannian upeimpiin museoihin ja yksityisiin taidekokoelmiin. Retkiä tehtiin Lontoon ulkopuolelle yliopisto- ja katedraalikaupunkeihin kuten Oxfordiin, Lincolniin ja Yorkiin.[1] Kongressiväelle varattiin myös poikkeuksellinen tilaisuus nähdä British Museumissa niin sanotut Elginin marmorit, Parthenonin kiistellyt marmoriveistokset.[2]

Lontoon kongressiin osallistui vain 18 valtiota. Itävalta oli jo osa Suur-Saksaa, kuten Tšekkoslovakiakin, vaikka Böömin ja Määrin protektoraatilla oli nimellisesti oma edustus. Prahan saksankielisen yliopiston edustaja kuului jo suoraan Saksan valtuuskuntaan. Sisällissodasta toipuva Espanja oli jäänyt pois. Neuvostoliitto ja useita Euroopan ulkopuolisia maita puuttui joukosta sekä valuuttaongelmien että poliittisen tilanteen vuoksi.[3]

Kongressin osanottajissa voidaan nähdä aavistus tulevan sodan taiderintamista: USA:n valtuuskunnan riveistä löytyvät tulevat ”monumenttimiehet” (Monuments Men)[4] Paul Sachs ja James Rorimer, ja Saksaa oli edustamassa Prof. Dr. Franz Graf von Wolff Metternich[5], joka seuraavana kesänä vaikutti miehitetyssä Pariisissa kolmannen valtakunnan Kunstschutz-organisaation johtajana. Saksan edustus oli supistunut, koska juutalaissyntyiset taidehistorioitsijat oli syrjäytetty tehtävistään jo 1930-luvun alussa.[6] Eräät heistä, kuten Erwin Panofsky, olivat kuitenkin paikalla USA:n edustajina.

Suomalaisten osuudesta Lontoon kongressissa on ollut julkisuudessa vain vähän tietoa, ja tässä kirjoituksessani on kyse paljolti henkilöarkistoihin ja lehtitietoihin pohjautuvasta rekonstruktiosta. Kongressin ohjelmakirjasessa mainitaan Suomen valtuuskunta, jonka muodostivat puheenjohtaja, professori Onni Okkonen ja sihteeri Klaus Holma, phil. mag., molempien kotipaikkana Helsingfors. Professori Okkonen ei ollut ensimmäisellä kongressimatkallaan. Hänen monista matkoistaan on lyhyesti tehty selkoa Joensuun taidemuseon julkaisussa.[7] Okkosen passit ovat vielä tallella, eikä hän niissä olevien merkintöjen perusteella olisi lainkaan käynyt ulkomailla vuosina 1937–1944. Kongressin ohjelman mukaan hän kuitenkin esitelmöi Lontoossa heti kongressin ensimmäisenä päivänä, maanantaina 24. heinäkuuta 1939 aiheesta Die mittelalterlichen Steinkirchen Finnlands eli Suomen keskiajan kivikirkoista. Pitääkö tämä paikkansa?

Suomen Pariisin lähettilään Harri Holman poika Klaus (1914–1944) oli mukana Lontoossa Okkosen ehdotuksesta. Hän oli tuolloin 25-vuotias ja valmisteli väitöskirjaa taidehistoriasta aiheenaan Jacques-Louis David. Kokonaan ranskankielinen väitöskirja painettiin myöhemmin saksalaisten miehittämässä Pariisissa kesällä 1940.[8] Holma pääsi puolustamaan väitöskirjaansa Helsingissä vasta saman vuoden joulukuussa, vastaväittäjänään Ludvig Wennervirta. Vain neljä vuotta myöhemmin vastaväittäjän osalle tuli julkaista Klaus Holman muistokirjoitus Suomen taiteen vuosikirjassa 1944.[9] Wennervirta mainitsee Holman pitäneen Lontoon kansainvälisessä taidehistorian kongressissa ”esitelmän keskiaikaisen harmaakivikirkkomme polveutumisesta”. Hän kertoo, että Holman vuonna 1943 Suomen taiteen vuosikirjassa julkaisema kirjoitus pohjaa Lontoossa pidettyyn esitelmään.[10] Wennervirran lyhyt muistokirjoitus sisältää kuitenkin epätarkkuuksia ja suoranaisia virheitäkin, esimerkiksi Klausin sodanaikaisen palveluksen osalta. Onko tieto esiintymisestä Lontoossa sitten oikea? Joensuun taidemuseossa säilytetään Klaus Holman kirjeitä Onni Okkoselle vuodesta 1934 alkaen. Ensimmäinen maininta Lontoon kongressista on helmikuulta 1939:

Paris, 24/2 -39:

(…) Koska näin ollen tuskin voin ajatella lomaa ennen elokuuta, Lontoon kongressi varsin hyvin soveltuisi suunnitelmiini. Olisiko sitä varten virallisesti ilmoittauduttava? Olisin myös hyvin kiitollinen, jos saisin tietää, onko Professorilla itsellään aikeita lähteä tähän tilaisuuteen? 

Samalla kun kriisi Euroopassa syveni, nuoren taidehistorioitsijan matkasuunnitelmat täsmentyivät:

Paris, 5/3 -39:

K. Herra Professori,

Olen ollut moninaisissa kiireissä ja päälle päätteeksi vielä sairaanakin, joten vastaukseni on näin pahasti lykkääntynyt. Alan nyt kuitenkin toipua ja otaksun voivani 14 p. matkustaa Antwerpenistä Göteborgiin, pysähdyn päiväksi Tukholmaan ja saapunen siis 18–19 p. Helsinkiin.

Kiitän ensiksikin kirjeestä sekä Professorin ystävällisestä kehoituksesta matkustaa Lontoon kongressiin. Ilmoitan siis, mikäli se ei ole myöhäistä, että empimättä aion ottaa siihen osaa. On tietenkin suuri helpoitus, jos matkani maksetaan, mutta Pariisista käsinhän ei ole ylen kallista muutenkaan pistäytyä Kanaalin toisella puolen, joten päätökseni on tehty kaikkia tapauksia silmälläpitäen. Kunpa Kohtalo vain meille rauhan takaisi! Tilanne on niin synkän näköinen, että jo lähestyvää Helsingin matkaakin ajatellessa pala nousee kurkkuun. Okkonen oli Klaus Holman väitöskirjatyön ohjaaja. Käynti keväällä Helsingissä oli varmaankin ratkaiseva tekeillä olevan väitöskirjan kannalta. Vaikuttaa siltä, että samalla matkalla keskusteltiin myös tehtävien jaosta Lontoon kongressissa. Seuraava kirje on vasta heinäkuun alusta:

Paris, 6/7 -39:

K. Herra Professori,

Kiitän yst. kortista  pyytäen anteeksi, etten aikaisemmin ole kirjoittanut. Kesäkuu meni kuin siivillä, enkä kuitenkaan ole toistaiseksi saanut paljoa aikaan. Päivät ovat kuluneet mitättömiin juoksuihin, kustantajan luona käynteihin ym.
Olen hiukan ihmeissäni kongressin ilmoituksesta Professorin esitelmäaikaa koskien, sillä Mr. Leigh’n [11] vastauksesta kävi selvästi ilmi, että minä yksin tulisin ”esiintymään”. Lienevät arvelleet olevan parasta varata meille varmuuden vuoksi kaksi sananvuoroa!

Näyttää siis siltä, että professorin nuori oppilas pääsi esiintymään mestarinsa sijasta. Tähän löytyy vielä vahvistus syyskuun 6. päivänä 1939 pääkaupungin lehdistä, kun varsinkin Uusi Suomi teki laajasti selkoa professorin paluusta Suomeen:

TUTKIMUSMATKA
“sodan tunnustähtien merkeissä”.
Prof. Onni Okkonen palasi eilen jännittäviä elämyksiä koettuaan kotimaahan.

(…) Otin Lontoossa osaa taidehistorioitsijain kongressiin yhdessä maisteri Klaus Holman kanssa, joka esitelmöi siellä Suomen kivikirkkojen arkkitehtuurista.

Onni Okkonen osoitti siis avoimesti suopeuttaan oppilaalleen. Lehden mukaan professorin tarkoituksena oli oleskella vuoden verran Euroopan eri maissa yliopiston matkarahan turvin. Lontoosta hän matkasi edelleen Pariisin, Burgundin ja Provencen kautta Italiaan ja asettui Santa Margheritaan, Genovan lähistölle. Sieltä hänet tavoitti Suomen lähetystön kotiinpaluukehotus elokuun viimeisenä päivänä. Samankaltaisissa tunnelmissa kuin Olavi Paavolainen Eurooppalaisessa odysseiassaan Okkonen joutui lähtemään kotimatkalle ilman valuuttaa ja matkatavaroitaan:

    Paikallisjuniin turvautuen kuljettiin Brennerin kautta rajaseutuja myöten entisen Itävallan alueelle, jossa jännitys näytti kohonneen huippuunsa. Pääratojen liikenne oli pysähdyksissä. Jouduin viettämään kolme vuorokautta yhtämittaa junissa, jotka kaikki olivat täynnä pakolaisia.
    Järkyttyneitä ihmisiä näkyi käytävissä matkalaukkujensa päällä yhteensulloutuneina. (…) Suurkaupunkien ratapihat olivat kuin kauhuhistorian näyttämöitä. (…) Koko Eurooppa oli kuin sähköllä ladattu.

Viimein Tukholmasta Turun laivaan päästyään Okkonen tapasi Amos Andersonin. Tuttu mesenaatti lainasi hänelle tuhatlappusen, eikä professorin tarvinnut palata pennittömänä kotimaahan.

Mutta palatkaamme Suomen valtuuskunnan esitelmään. Kongressiohjelmassa puheenvuoro oli pantu Okkosen nimiin. Jos Klaus Holma piti esityksen, oliko hän myös sen kirjoittaja? Esitelmän käsikirjoitusta ei toistaiseksi ole löytynyt. Lontoon kongressi pidettiin vain kuukautta ennen sotaa, esitelmiä ei koskaan julkaistu eikä niistä ole ollut mitään tietoa. Kuitenkin kongressiohjelmassa mainitaan, että käsikirjoitukset oli tarkoitus koota julkaisua varten. Jos luotamme Wennervirran sanaan, voimme tarkastella Klaus Holman esitelmää hänen 1943 julkaisemansa artikkelin perusteella. Olettakaamme, että se tyyliltään ja sisällöltään on lähellä Lontoossa pidettyä puheenvuoroa. Kirjoitus on tiivis ja omintakeinen, kuvitettuna se käsittää kuusi vuosikirjan sivua.  Jokaiselle sivulle riittää valokuvia kirkkorakennuksista Ranskasta, Ruotsista ja Suomesta. Kyseessä on varmasti jonkinasteisen yhteistyön tulos opettajan ja oppilaan välillä. Länsieurooppalaisia esimerkkejä korostavan sisällön perusteella Holma lienee sen varsinainen tekijä, vaikka Okkonen luultavimmin on vaikuttanut tulokseen.

Holma ei näytä saaneen käyttöönsä Iikka Kronqvistin vuonna 1938 Tukholmassa pitämiä esitelmiä, jotka julkaistiin vasta 1948.[13] Eikä Holmalla tietenkään voinut olla Kronqvistin itse kentällä hankkimia laajoja arkeologisia ensi käden tietoja. Okkosen ääni kyllä kuuluu taustalla Holman etsiessä Suomen keskiaikaiselle kirkkoarkkitehtuurille laajoja länsieurooppalaisia yhteyksiä itse näkemiensä rakennusten perusteella. Kuulijakunnan huomioiden Holma ottaa mukaan vertailuun brittiläisiä kirkkorakennuksia. Hän mainitsee myös Suomen ensimmäisten piispojen joukosta mahdollisesti englantilaissyntyiset Henrikin ja Tuomaan olettaen, että heidän kauttaan Suomeen olisi siirtynyt piirteitä varhaisista Brittein saarten kirkkorakennuksista.

Suomen valtuuskunnan esitelmä oli luokiteltu kongressissa jaksoon, joka käsitteli gotiikkaa ja Italian varhaisrenessanssia, 1200–1400-lukuja.[14] Sinänsä tämä vastaa 1930-luvun käsitystä suomalaisten kivikirkkojen ajoituksesta; valinta voidaan myös nähdä arvonantona Okkosen, Adolfo Venturin oppilaan, työlle Italian renessanssin parissa.

Puhuiko Klaus esitelmässään englantia, ranskaa vai saksaa? Okkosen puheenvuoro on merkitty kongressin ohjelmaan saksaksi, ja saksa oli ranskan ohella Klausin toinen vahva vieras kieli.[15] On hyvin todennäköistä, että hän piti esitelmän saksaksi. Hän oli pitkään oleskellut Berliinissä isänsä asemapaikassa. Ja saksaa pidettiin tuolloin ”taidehistorian äidinkielenä”.[16]

Paljon oli ehtinyt tapahtua Euroopassa, kun Helsingin lehdistö heinäkuussa 1941 raportoi Klaus Holman Ranskassa saamasta huomiosta Lontoon kongressin tiimoilta.[17] Pari viikkoa ennen jatkosodan alkua pariisilainen sanomalehti Journal des Débats[18] oli julkaissut laajan alakerran otsikolla ”Louis David vu par un Finlandais”. Kirjoittaja L.R. ei liene kuullut Klausin esitelmää, mutta kertoo tavanneensa Holman sekä professori ja rouva Okkosen lounaalla kongressin aikana. Hän arvelee Klausin olleen kongressin nuorin osanottaja ja arvioi hänen väitöskirjaansa kiittävästi ja asiaa tuntevasti.

Kuka voisi olla tämä Suomelle ja Holmalle suopea L.R.? Nimimerkin taakse kätkeytyy mahdollisesti Sorbonnen professori Louis Réau (1881–1961)[19]. Hän on ainut kongressin käsikirjassa mainittu ranskalainen, johon nimikirjaimet sopivat.[20] Réau, joka toimi kongressissa Ranskan valtuuskunnan varapuheenjohtajana, oli tuottelias, muun muassa ikonografiaan erikoistunut taidehistorioitsija sekä Itä-Eurooppaa tunteva kielimies ja kulttuurivaikuttaja. Julkaistu arvio on joka tapauksessa laajin ja arvovaltaisin aikalaiskirjoitus Holman väitöksestä. Onni Okkosen ja Klaus Holman yhteinen osallistuminen kongressiin on osoitus opettajan ja oppilaan läheisesti suhteesta. Professori antoi nuoren miehen esiintyä sijastaan ja mainitsi hänet lehtihaastattelussa Suomeen palattuaan. Okkoset ja Holmat olivat perheystäviä ja heiltä on säilynyt laaja kirjeenvaihto. Jos Klaus Holma olisi jaksanut elää, hän olisi voinut olla ehdokkaiden joukossa, kun professorille sotien jälkeen etsittiin seuraajaa hänen siirtyessään akateemikoksi.

Heinäkuun alussa järjestetty kahdeskymmenestoinen Leeds Intenational Medieval Congress (IMC) houkutteli sateiseen Leedsiin ennätykselliset 2400 keskiajan tutkijaa yli neljästäkymmenestä eri maasta. Euroopan suurimmasta ja maailman toiseksi suurimmasta keskiajan tutkimuksen konferenssista on muotoutunut monen medievalistin jokavuotinen pyhiinvaelluskohde, niin minunkin. Mikään noviisi en voikaan väittää enää olevani; olihan kyseessä jo viides IMC. Joku voi ihmetellä, onko järkeä käydä samassa konferenssissa vuodesta toiseen. Kaikki eivät IMC:sta pidäkään sen kalleuden, koon, brittiläisen konferenssiruuan, pahan kahvin tai ennakoimattomasti vaihtelevan sään vuoksi. Jotain vetovoimaa konferenssissa kuitenkin on, sillä osallistujamäärä kasvaa tasaisesti noin 6–7 prosenttia joka vuosi. Suuri osallistujamäärä johtuu siitä, että yleisesti ottaen kaikki paperit hyväksytään abstraktin perusteella ja aihe voi periaatteessa käsitellä mitä tahansa keskiajan osa-aluetta. Alati kasvavasta koosta johtuen IMC joutuu uudistamaan ensi vuodesta alkaen hieman linjaansa: sessioiden määrää kasvatetaan entiseltään ja papereiden arvostelukriteerejä tiukennetaan.

IMC:n rakenteen voi jakaa karkeasti kahteen osioon: akateemisiin sessioihin ja huvituksiin. Nelipäiväisessä konferenssissa on joka päivä noin 44 päällekkäistä sessiota (poikkeuksen muodostaa viimeinen päivä) ja sessioiden tarjonta kuvastaa keskiajan tutkimuksen monimuotoisuutta ja kirjavuutta eri tavoin. Tämän vuoden konferenssissa sessioita oli 636. Näin valtavasta määrästä valitseminen voi ymmärrettävistä syistä olla haastavaa ja vaikka jaksaisikin istua sessioissa jokaisena päivänä aamusta iltaan, ehtii kuulla vain murto-osan papereista. Konferenssilla on vuosittain vaihtuva erikoisteema, tänä vuonna se oli ”Reform and Renewal”. Ensimmäisenä aamuna keynote-luennoitsijat historioitsija Maureen C. Miller Berkeleyn yliopistosta ja historiallisen maantieteen tutkija Keith Lilley Belfastin Queen’s University -yliopistosta polkaisivat konferenssin mallikkaasti käyntiin historiankirjoituksen reforminarratiivien uudelleen arviointia ja keskiajan kaupunkiuudistusta käsittelevillä aiheillaan. Toinen osuus eli vapaamuotoisemmat aktiviteetit sisältävät muun muassa erilaisia lähialue-ekskursioita keskiaikaisiin kohteisiin, työpajoja, kirjamyyntejä, musiikkiesityksiä ja elokuvia. Osallistuin tänä vuonna puoli päivää kestävälle ekskursiolle Conisbrough’n linnaan, 1100-luvun lopulla perustettuun normannilinnakkeeseen, joka inspiroi muun muassa Sir Walter Scottia kynäilemään Ivanhoe-teokseensa ”saksilaislinnan”. Linnaan rakennettu näyttely ja sen selittävät osat paljastivat kiinnostavalla tavalla kulttuuriperintökohteiden historiallisen ulottuvuuden tulkitsemisen ja välittämisen vaikeutta suurelle yleisölle. Conisbrough’ssakin lähdeaineiston puuttumisesta johtuen linnan tarkoituksen ja eri tilojen funktionaalisuuden välittäminen rakentui hyvin perinteiseen ja stereotyyppiseen oletukseen linnoista ensisijaisesti puolustusrakenteena. Asiantuntevat ekskursio-oppaat Kelly deVries ja Robert C. Woosnam-Savage korostivatkin moneen otteeseen historian esittämisen vaikeutta sekä keskiaikaisten linnojen multifunktionaalisuutta.

Janoinen medievalisti muistaa IMC:ssa lisäksi kiertää lukuisat, eri tutkimuslaitosten tai julkaisijoiden järjestämät viinivastaanotot, joissa on mainio tilaisuus verkottua. Myös Leedsin yliopiston kampusalueen opiskelijapubi pursuilee konferenssin jokaisena iltana yli äyräidensä, kun tutkijat siirtyvät sessioista tuulettamaan rasittuneita aivosolujaan. Konferenssin kohokohta on viimeisen illan IMC Dance eli tuttavallisemmin medievalistien disko.

Keskiajan tutkijat ovat IMC:ssa kiitettävän monialaisesti edustettuina ja monelle konferenssi on tilaisuus vuosittain tavata sellaisia kollegoita, joita ei muuten tapaa. Leedsissä taidehistorioitsija voi oleskella keskiajan harhaoppien, lakitekstien, poliittisten järjestelmien, Bysantin, sotahistorian tai muun keskiajan yhteiskunnan ja kulttuurin osa-alueen tutkijan kanssa. Toki taidehistorioitsija löytää seuraa myös omistaan, vaikka usein konferenssiohjelmaa silmäiltäessä taiteen osuus näyttää niukalta. Tämän vuoden IMC:ssa arkkitehtuuria ja taidetta käsitteleviä esityksiä oli noin 200. Tänä vuonna kuuntelemani esitykset käsittelivät muun muassa rukousnauhoja ja tunteiden esittämistä/esiintymistä, synnytyskuvauksia, alankomaalaisia alttarikaappeja, tekstiilejä, käsikirjoitusten kuvituksia sekä norsunluisia kaiverrettuja rasioita.

IMC:n taidehistoriallinen anti tarjoaa harvoin mitään suoraan omaan tutkimusaiheeseeni, Pohjois-Euroopan kirkkotaiteeseen, liittyvää ja usein olen itse juuri siinä sessiossa, jossa lipsutaan pohjoisempaan ilmansuuntaan. IMC:n tapaisen massakonferenssin huonoja puolia onkin se, että vaikka marginaalisemmatkin aiheet pääsevät yleensä esille, vetävät perinteisemmät aiheet usein kuitenkin suuremman yleisön. Tämän vuoden konferenssissa olin uskaliaasti hypännyt uuteen aiheeseen ja sovittanut oman esitykseni tiukasti teemaan ja esittelin ensin protestanttisen reformaation vaikutuksia Suomen kirkolliseen esineistöön sekä kuvastoon, josta siirryin sujuvasti Isonkyrön kirkon 1500-luvun lopun maalauksiin ja erityisesti maalasten keskimmäisen kerroksen Jeesuksen elämää kuvaavaan ohjelmaan. Kanssapuhujiani olivat Ellie Pridgeon Leicesterin yliopistosta, joka käsitteli englantilaisen Lacock Abbeyn kiinnostavia kalkkimaalauksia, sekä C.B. Newham, joka esitteli niin ikään brittiläistä the Post-Reformation Wall Paintings -projektia. Sessiomme oli ehkä konferenssin haastavimmassa paikassa, viimeisen päivän viimeisessä sessio-aukossa eli ns. kuolemanlaaksossa. Tästä huolimatta sinnikkäimmät kuulijat olivat ilmestyneet paikalle ja saimme kehuja suorituksistamme.

IMC:n seireeninlaulun tavoin tenhoava lumo on vaikea kiteyttää yhteen raporttiin. Konferenssi lienee sellainen, joka täytyy kokea itse. Pitääkö siitä sitten vai on, on makuasia. Omalta osaltani konferenssissa lienee enemmän kyse tunnelmasta ja ihmisistä: uusista ja vanhoista tuttavuuksista, rutiininomaisesti toistuvan aikataulun turvallisesti rytmittämistä päivistä ja hetken rauhoittavassa medievalistikuplassa oleskelusta. Toukokuussa Helsingin Sanomissa Jussi Pullinen pohti kolumnissaan taidetta ja sen merkityksiä (HS 21.5.2015, http://www.hs.fi/paakirjoitukset/a1432093365978). Kirjoituksessa toimittaja toteaa, että taiteella itsellään on merkitystä eikä sen tarkoitus ole suoranaisesti tuottaa hyötyä, ainakaan sellaista hyötyä, jonka voi välittömästi mitata.  Pullinen korostaa, ettei taiteen tehtävä ole tuottaa tulosta vaan se toimii pikemminkin edellytyksenä tai pohjana yleiselle hyvinvoinnille. Taide on arvokasta taiteena. Performanssitaide on taidetta siinä missä muutkin taiteet ja sillä on merkitystä, julistaa toimittaja. Tämän kaiken taidehistorioitsija mielellään allekirjoittaa. On hienoa, että Helsingin Sanomien pääkirjoitussivulla kirjoitetaan positiiviseen sävyyn taiteesta – kerrankin taide on julkisuudessa muutakin kuin menoerä!

Puolustaessaan (nyky)taiteen oikeutta olla taidetta toimittaja tulee kuitenkin esittäneeksi harhaanjohtavia yleistyksiä muun muassa vanhasta kristillisestä taiteesta. Vaikkakin vain sivulauseen muodossa, toimittaja kuitenkin toteaa kristillisen taiteen olleen aikanaan vain väline uskonnon levittämiseen, vailla muita merkityksiä. Toimittaja antaa ymmärtää, että kristillinen taide on syntynyt ikään kuin pakotettuna, koska ”muunlainen taide ja sen tekijät poltettiin.” Kirjoitus osoittaa, kuinka huonosti vanhaa taidetta tunnetaan. Jopa taidealalla työskenteleville vanha taide saattaa olla vierasta. Juuri tästä syystä on ilahduttavaa, että Suomalaisten pyhiinvaellukset keskiajalla -näyttely Vapriikissa on järjestetty ja se on osoittautunut menestykseksi. Keskiaikaisen taiteen kohdalla on huomioitava anakronismi, joka syntyy itse käsitteestä taide. Keskiajalla se, jota nyt kutsumme taiteeksi, kuului käsityön piiriin, tämän lisäksi teokset olivat tilattuja sen sijaan, että ne olisivat vapaan taiteilijan mielijohteesta toteutuneita. Keskiajan taidetta ei siis siinä merkityksessä ollut, minkä nyt käsitteelle annamme.[1] Vapriikin näyttelyssä esillä olevat pyhimysveistokset, relikvaariot ja pienet matkamuistoesineet, joita pyhiinvaeltajat toivat mukanaan, tekevät kuitenkin näkyväksi keskiajan esteettiset pyrkimykset ja taiteellisen ilmaisun. Käytänkin tässä kirjoituksessa esineistöstä nimityksiä taide ja teos.

Teosten taustalla vaikuttaa kristillinen kulttuuri. Sen sijaan, että kristillinen kulttuuri olisi rajoittanut taidetta, se on mahdollistanut sen. Teosten ymmärtäminen vaatii siten myös tämän kulttuurin ymmärtämistä.  Näyttelyn kartat ja dokumentit pyhiinvaelluksista tukevat tässä tehtävässä, ne ovat niiden ihmisten jättämiä jälkiä, jotka aikanaan kohtasivat teokset. Usein taidenäyttelyissä (ja -historiassa) teosten kohtaajat jäävät vähemmälle huomiolle, mutta tällä kertaa Vapriikin näyttely keskittyy erityisesti heihin.

Tavanomaisesti taiteesta puhuminen on puhetta etäältä. Teosta tarkastellaan sen ulkopuolelta eikä sen ”sisältä” itse taidetilanteessa. Nykyään taidehistoriassa kiinnitetään huomio myös elämykseen tai kokemukseen, joka syntyy taidetilanteessa, puhutaan katsojan sijaan taiteen vastaanottajista tai kohtaajista.  Kohtaaminen onkin oleellisessa osassa keskiaikaisessa taiteessa. Pyhiinvaelluskohteet ja pyhän kohtaaminen tuottivat vahvan kokonaisvaltaisen esteettisen kokemuksen. Pyhimyskuvien ja -veistosten kunnioittamien oli moniaistista: veistoksia koskettiin, koristeltiin ja suudeltiin, ne tuoksuivat hyvältä. Niitä myös kannettiin juhlakulkueissa.  Kokemus teoksesta, niiden kunnioittaminen, on välttämätön osa itse teosta.

Vapaasti tulkiten pyhimyskuvien ja -veistosten käytössä ja kunnioituksessa voi nähdä performanssitaiteelle tyypillisiä piirteitä kuten hetkellisyys, jossa teoksen luonne muuttuu eri tilanteiden ja kokijoiden myötä. Voikin kysyä, missä teos sijaitsee, itse materiaalisessa työssä vai kohtaajan ja teoksen välisessä kokemuksessa? Marcel Duchampin tiedetään sanoneen, että vasta katsoja tekee teoksen valmiiksi. Oma kohtaamiseni teosten kanssa on kuitenkin erilainen kuin keskiaikaiset kohtaamiset, sillä Vapriikissa teokset ovat irrotettu kontekstistaan, kirkkotilasta ja katolisesta hartauselämästä. Näyttelyssä voimme nähdä vain jäljelle jääneen materiaalisen työn. Teokset kantavat hiljaisina mukanaan historiansa, ikään kuin salaisuutena.

Melko lähelle keskiaikaista tunnelmaa voi toki päästä myös Vapriikissa. Näyttely etenee pyhiinvaellusmatkaa mukaillen: ensin esitetään syitä lähtöön sekä matkaan vaadittavia dokumentteja. Matkalla kohdataan teoksia ja ostetaan matkamuistoja. Lopulta matka huipentuu pyhien reliikkien eli pyhäinjäännösten äärelle. Näyttelytila on rakennettu muistuttamaan keskiaikaista tilaa, valaistus on maltillinen ja tilanjakajat on viimeistelty koristekuvioin, taustalla soiva vaimea musiikki lisää keskiajan tuntua. Näyttelyssä kävijä voi tehdä oman pienen vaelluksensa näyttelytilassa, halukkaille jaetaan leimat pyhiinvaelluspassiin, joita salivalvoja tarjoaa kylläkin ensisijaisesti vain lapsille.

Kartat ja erilaiset dokumentit kuten testamentit ja suojeluskirjeet korostavat pyhiinvaeltajien matkantekoa. Kävelyreitit ja itse matka olivat oleellinen osa pyhää kokemusta. Se muodosti koreografian, joka yhdisti suomalaiset osaksi Eurooppaa ja toi lähemmäs taivaallista Jerusalemia. Näyttelyssä esitetyt kartat ja muut dokumentit kertovat pyhiinvaeltajien ympäristöön jättämistä jäljistä. Näistä jäljistä tulee väistämättä mieleen 1960–1970-luvun maataide ja erityisesti kävelyreiteistä muodostuvat teokset: molemmissa tapauksissa ympäristöä on muokattu keholla, myös ympäristön ja ihmisen vuorovaikutus on korostunut. Pyhiinvaelluksissa oli tärkeä tuntea maa jalkojen alla ja kulkea avojaloin mahdollisimman askeettisessa varustuksessa.  Toki nykytaiteilijalla on täysin eri motiivit kuin keskiaikaisella pyhiinvaeltajalla, sillä maataiteen tekijä haluaa haastaa ja laventaa taiteen rajoja, kun taas pyhiinvaeltaja oli ennen kaikkea hengellisellä vaelluksella. Yhtä kaikki, kuten pyhiinvaeltajien reittejä Vapriikissa, myös maataiteen tekijän teoksia tarkastellaan jälkikäteen galleriassa, usein karttojen ja muiden dokumenttien valossa. Näin ajatellen pyhiinvaellukseen lähtijällä oli rooli sekä taiteen kokijana ja teosten kohtaajana että aktiivisena tekijänä ja osallisena tässä suuressa rituaalisessa tapahtumassa. Keskiaikainen pyhiinvaeltaja kohtasi perillä vaelluskohteessa pyhäinjäännöksen, usein upeasti koristellussa pyhäinjäännöslippaassa. Vapriikissa on esillä British Museumista lainassa olevia relikvaarioita, joissa on tavoiteltu kullan ja jalokivien hohtoa ja loistetta kuparilevyillä, kristalleilla sekä emaloinnilla. Nämä lippaat voivat hyvinkin olla hienointa ja kauneinta, mitä vaeltaja koskaan aiemmin on nähnyt tai tulee näkemään. Ne ovat lupaus tulevasta, taivaallisesta Jerusalemista, jonka loistoa pyhät esineet tavoittelevat. Ennen pääsyä pyhäinjäännöksen luo vaeltaja astuu ylelliseen kirkkotilaan, jonka rikkaudet häikäisevät silmiä. Tästä matkaaja jatkaa kohti pyhintä, alttaria, jossa reliikki sijaitsee. Reliikin äärellä ollaan kauan, sen luona jopa nukutaan.[2] On selvää, että emme voi puhua ainoastaan taiteen katsomista, kun on kyse keskiaikaisesta kristillisestä taiteesta. Taidetilanteessa aistittiin kaikilla aisteilla ja samoja pyrkimyksiä on taiteessa ollut jälleen 1900-luvulta alkaen.

Näyttelyn pyhimysveistokset ja -kuvat keskittyvät suomalaisten suosikkipyhimyksiin kuten Annaan, Birgittaan, Jaakobiin ja Olaviin. Kansallismuseosta lainattu, tuntemattomasta kirkosta peräisin oleva, Pyhä Anna itse kolmantena -puuveistoksen kohdalla voi huomata jäänteitä rikkaasta värityksestä: pukujen laskoksista voi erottaa vihreää, sinistä, keltaista ja punaista. Veistos on taidokkaasti veistetty: pienen Jeesuksen kiharat ja Marian palmikot ovat viimeisteltyjä samoin kuin Annan puvun laskokset. Pienet värifragmentit muistuttavat veistosten ylipäänsä olleen kauttaaltaan maalattuja ja koristeltuja. Pälkäneen kirkon Pyhää Jaakobia esittävässä veistoksessa sen sijaan on yhä näkyvissä runsas väritys ja Jaakobin puku on kuvioitu. Veistokset eivät siis ole vain veistoksia, vaan niissä yhdistyy maalaustaide ja veistotaide. Elina Räsänen onkin sanonut veistosten olleen oikeastaan kolmiulotteisia maalauksia.[3]

Keskiaikaiset pyhimysveistokset eivät tyypillisesti olleet itsenäisiä veistoksia, vaan ne kuuluivat johonkin ryhmään tai kokonaisuuteen. Säilyneet pyhimysveistokset ovat oletettavasti olleet osa suurempaa alttarikaappia tai niillä on ollut oma pyhimyskaappinsa. Näyttelyssä esillä olevasta Urjalan kirkon alttarikaapista saa käsityksen kuinka kokonaisvaltainen taideteos alttarikaappi on: sen lisäksi että teos on ikään kuin kolmiulotteinen maalaus, jota ympäröi kaksiulotteiset maalaukset (ovet), siihen liittyy myös liike. Kun kaapin ovia sulkee ja avaa, teos muuttuu. Kaapin avaamisen voi kuvitella olleen erityinen hetki, jota odotettiin. Näin muisti ja odotus kietoutuvat myös oleellisesti teoksiin. Veistokset ovat siten myös ”käsitetaidetta”, jossa teoksen idea voi olla tärkeämpi kuin materiaalinen työ. Vaikka veistokset ovatkin korkealaatuisesti toteutettuja, keskiajan henkilölle niiden todellinen arvo piilee kuitenkin siinä mihin ne viittaavat. Palaan takaisin Helsingin Sanomien kolumniin, jossa toimittaja antaa ymmärtää, että vanha kristillinen taide on jotenkin epäonnistunutta ja tästä syystä sitä muistellaan ”vain kohteliaasti nyökytellen”. Suomalaisten pyhiinvaellukset keskiajalla -näyttelyä kiertäessäni mieleni ei tee nyökytellä kohteliaasti vaan kumartaa syvään. Keskiaikainen taiteellinen ilmaisu näkyy, tuoksuu, kuuluu ja tuntuu. Lisäksi se on tarkkaan harkittua ja sisältää monimutkaisia merkitysrakenteita.  Se on kaikkea muuta kuin kirkon pakottamaa naivia räpellystä. Itse pyhiinvaellustakin voi pitää kokonaistaideteoksena, jossa visuaalisuuteen yhdistyy kehollisuus. Vapriikin näyttelyssä materiaalisten teosten lisäksi huomioidaan kohtaajan osallisuus. Pyhimysveistos tai relikvaario itsessään ei ole vielä koko taideteos, vaan siihen kuuluu kunnioittaminen ja vaeltaminen, oman kehon käyttäminen ja kokeminen, jopa äärirajoihin asti.
Keskiajan ja sitä edeltävien aikakausien visuaaliset kulttuurit edustavat toiseutta suhteessa moderniin aikakauteen. Toiseus luonnehtii myös esimodernin maailman tutkimusperinnettä. Sen ytimessä on tunne ajallisesta etäisyydestä ja menetyksestä. Traditio poikkeaa uuden ajan taiteeseen keskittyneestä tutkimuksesta etenkin, kun kyse on Pohjoismaista.[1] Tyypillistä sille on lähdeaineistojen tärkeyden korostaminen ja uusien löytöjen paljastumisen tarkka raportoiminen. Ennen kuin esittelen viisi Suomen keskiajan visuaalisesta ja materiaalisesta kulttuurista kertovaa tuoretta jalometallilöytöä pohdin antikvaarisesti värittyneen taidehistorian merkitystä ja seurauksia.

Nykyinen keskiajan taidehistoria versoo antikvaarisen perinteestä. Antikvarismin määritelmät vaihtelevat, mutta eräs sen olennaisista piirteistä on aineistokeskeisyys.[2] Lähdemateriaaleja painottavan tutkimuksen tärkeitä tehtäviä on koota menneisyydestä kertovat jäljet ja kuvailla sekä määrittää niiden ikä ja valmistajat. Kuvailu on ymmärrettävä laajasti. Se kattaa niin teosten materiaalit, valmistustekniikat, käyttötavat ja keskiajan jälkeisen historian kuin ikonografisen analyysinkin.

Antikvarismi on luonut vanhan taiteen tutkimukseen ihanteen tutkimusaineiston läpikotaisesta tuntemisesta. Tutkijantyön lähtökohta on kaikkien arkkitehtonisten kohteiden, kaikkien paneelimaalausten tai kaikkien tietyn aikakauden tai alueen taideteosten jäljittäminen ja luokittelu. Aineistokattavuuden ideaali konkretisoituu tutkimukseen sisällytettyinä tai niiden pohjana olevina, järjestelmällisesti laadittuina teosluetteloina ja teosten vertailevana, usein tyylillisenä analyysina. Luetteloiden rinnalla toinen kattavuustavoitteesta juontuva julkaisutyyppi ovat yksittäisiä löytöjä esittelevät tieteelliset artikkelit ja tiedonannot.

Vaikka esimoderniin keskittyvä taidehistoria omaksui jo 1900-luvun loppuvuosikymmeninä modernin ja nykytaiteen tutkimukselle ominaisen teoriatietoisuuden, antikvaarinen aineistokeskeisyys ei suinkaan ole heikentynyt. Keskiajalta ja sitä edeltäviltä aikakausilta säilynyt lähdeaineisto on niin niukka ja hajanainen, ettei tutkimusta ole mahdollista tehdä ottamatta mahdollisimman yksityiskohtaisesti huomioon sen erikoisluonnetta ja valikoituneisuuteen vaikuttaneita tekijöitä. Toisaalta yksikin uusi aineistolöytö voi osoittaa vääräksi tutkimuksessa siihen saakka vallinneita käsityksiä.

Aineistokeskeisyys luonnehtii myös Pohjoismaiden keskiajan kuvallisen kulttuurin analyysia. Skandinaviassa ja Suomessa keskiajan taidehistoriassa keskeisessä asemassa on kirkollinen taide, sillä kirkkojen ulkopuolisesta materiaalista on säilynyt vain rippeitä. Ennen tuntemattomia teoksia tulee tutkijoiden tietoon hyvin harvoin. Toisinaan restaurointien yhteydessä paljastuu uusia kirkollisia taideteoksia,[3] mutta visuaalisesta kulttuurista kertovia löytöjä tehdään lukumääräisesti eniten arkeologisen kaivausten yhteydessä.

Aineistoon keskittyminen mainitaan silloin tällöin keskiajan taidehistorian heikkoudeksi, todisteeksi sen vanhakantaisuudesta. Asia on kuitenkin päinvastoin. Aineistolähtöisyys avaa tien nykytutkimuksen eturintamaan. Ensinnäkin aineiston mahdollisimman laaja analysointi tekee tutkimuksesta poikkitieteistä. Taideobjektien tutkimus luonnontieteellisin ja konservointiteknisin menetelmin sekä museologisen kokoelmatutkimuksen avulla on arkea keskiajan taidehistoriassa. Yhtälailla raja keskiajan arkeologian ja taidehistorian välillä on hyvin huokoinen. Toiseksi aineistokeskisyys on antanut keskiajan taidehistorioitsijoille väkevän tietoisuuden visuaalisten objektien historiallisuudesta ja kuvallisuuden aineellisuudesta. Muutoksen ja aineellisuuden käsitteet ovat taidehistorian nykykeskustelujen keskiössä muun muassa uusmaterialististen suuntausten vuoksi. Keskiajan taidehistoria on parhaimmillaan, kun antikvaarinen perinne sulautuu teoreettisesti herkkään lähestymistapaan.

Suomessa keskiajan aineistokirjoa ovat 2000-luvulla kasvattaneet tieteellisten kenttätöiden ohella metallinilmaisinta käyttävät harrastajat. He ovat haravoineet suuria alueita eri puolilla maata ja paljastaneet lukuisia uusia esinelöytöjä. Metallinilmaisinharrastuksen nopea kasvu on kärjistänyt muinaisjäännösten suojelun ja aineistojen käsittelyn ongelmia,[4] mutta metallilöydöt ovat joka tapauksessa rikastaneet käsitystä keskiajasta. Etenkin ymmärrys kirkkojen ulkopuolisesta kuvallisuudesta on avartunut.[5] Seuraavassa esittelen viisi tuoretta metallinilmaisinharrastajien tekemää jalometallista löytöä. Niistä neljä edustaa sellaisia keskiajan esinetyyppejä ja kuvallisia ratkaisuja, joita ei ole Suomesta aiemmin tunnettu. Uudet löydöt tuovat menetyksen tunteen rinnalle innostuksen, joka ilmenee säilyneiden esineiden kuvailuna ja luokitteluna. Elokuussa 2013 Eero Lehtimäki haravoi metallinilmaisimellaan Raision kirkon läheisellä peltoaukealla, joka jää Raisionjoen ja 8-tien väliin. Keskiaikaisen Pyhän Martin kirkon kohdalla, noin 30 metriä joesta länteen hän löysi hopeisen sormuksen (Kuvat 1–2).[6] Aivan löytöpaikkaa vastapäätä Raisionjoen toiselle puolelle osuu Leijapuiston päiväkodin tontin eteläkulmaus. Sormus on kullattua hopeaa, vaikka kultaus on karissut monin paikoin. Kanta on suurehko ja muodoltaan katkaistu kartio. Katkaistulle pinnalle on kuvattu kasviaihe, joka koostuu keskusrangasta ja siihen päällekkäin V-kirjaimen muotoisesti asetellusta kolmesta lehvästä. Kartion viettävää osaa kiertää kaksi majuskelikirjaimin kaiverrettua tekstiä. Tekstejä erottaa kaksi ristikuviota. Niissä ristin vaakapuun molempiin päihin on lisätty pystyviivat ja sakaroiden väliin pienet pisteet. Tekstit ovat varsin vaikeaselkoisia, mutta niissä saattaa lukea + AVE [tai AVI] + M:E [tai AV:I]. Sormuksen latteaa kehää kiertää friisi, joka koostuu sarjasta X III -kuvioita. Kehässä kannan molemmin puolin on palkkimaiset, koristeettomat levennykset.

Suomesta ei tunneta muita samanlaisia sormuksia. Meillä on kuitenkin säilynyt joitakin kappaleita sormustyyppiä, joka on ajoituksellisesti ja tyylillisesti lähellä raisiolaista löytöä. Myös niissä on kantaa molemmin puolin koristavat kehään tehdyt levennykset. Kanta on katkaistun pyramidin muotoinen, ja sitä on koristeltu palmettikuvioin. Toisinaan kannan keskelle on istutettu jalokivi, mutta tekstejä siihen ei kaiverrettu. Tällaisia sormuksia tunnetaan Suomesta neljä kappaletta. Yksi niistä on Turun Koroistenniemen kirkonraunioista, kaksi Mikkelin Visulahden myöhäisrautakautisista haudoista ja yksi Karjalankannaksen Kaukolan Kekomäen kalmistosta. Löydöt ajoittuvat 1200-luvun jälkipuoliskolle. Raision sormuksen koristelu on epäselvä, mutta saman sormustyypin skandinaaviset edustajat auttavat sen ymmärtämisessä. Statens Historiska Museumin kokoelmissa Tukholmassa säilytetään kullattua hopeasormusta, joka on tuntematonta alkuperää. Sen kanta on muodoltaan katkaistu kartio. Keskelle on kaiverrettu liljakuvio, ja kantaa kiertää teksti + AVE MARIA. Sormus on tyylillisin perustein ajoitettu 1200-luvun loppuun tai 1300-luvun alkuun.[8] Myös Ruotsin Stenkumlan Snäckarvesta paljastuneesta kätkölöydöstä on samantyyppinen sormus, mutta siinä liljakuvio on toteutettu heraldisena, ei naturalistisena.[9]

Etelä-Norjan Smedsrudista on irtolöytönä talletettu kullattu hopeasormus, jossa keskusaiheena on lilja, Marian neitsyyden ja puhtauden symboli. Sitä kiertää teksti +AVEMRON. Alf Hammervold tulkitsee tekstin tarkoittavan lausetta Ave maria ora pro nobis tai Ave Maria regina ora pro nobis. Teksti on viittaus enkeli Gabrielin tervehdykseen Neitsyt Marialle: ”Ole tervehditty, Maria, sinä armon saanut!” (Luuk. 1:28). Samalla se on keskiajalla suositun esirukouksen alku. Hammervold ajoittaa sormustyypin 1200- ja 1300-luvuille,[10] mutta ajoituksen voi rajata 1200-luvun loppupuolelle ja 1300-luvun alkuun.[11]

Raision sormus on suomalaisen kronologian mukaan varhaiskeskiaikainen esine. Ajoitus sopii korun löytöpaikkaan, sillä Raisio kuuluu Suomen vanhimpiin seurakuntiin. Kirkon lähialueiden kylät ovat olleet asutettuja jo 1200-luvulla.[12] Löytö sijoittuu siten samaan aikakauteen Turun Koroistenniemeltä löydetyn hopeasormuksen kanssa. Hämeenlinnan Hauhon Hahkialan kartanon mailla järjestettiin Kanta-Hämeen menneisyyden etsijät ry:n niin sanottu kutsuvieraspiippailu lokakuussa 2013. Päivän ajan harrastajat haravoivat kartanon alueella. Iällisesti löydöt ulottuivat myöhäisrautakaudelta uuden ajan esineisiin. Tapahtumaan osallistuneen Harri Kanasen saaliiseen sisältyi rautakautisen rannerenkaan ja kupurasoljen katkelmat, mutta myös pieni hopeasta valmistettu koru (Kuvat 3–4). Lattea, pyöreä esine on leveydeltään noin 2 cm.[13] Alun perin arkeologi totesi löydön liian nuoreksi, jotta sillä olisi museaalista arvoa, ja palautti sen Kanaselle. Tapaus paljastaa ikävällä tavalla museoalan tämänhetkisen esinetuntemuksen tason. Hahkialan korun etupuoli on kullattu, ja taustapuolen kiinnityslenkin pinnassa on jäämiä kuparista. Esine on valmistettu kolmesta yhteen juotetusta osasta: kehämäisestä rungosta, sen keskelle sijoitetusta kuva-aiheesta ja taustapuolelle kiinnitetystä metallitangosta, joka päättyy pyöreään lenkkiin.

Korua kehystää kuusipoimuinen pilviverho. Keskusaihe esittää Neitsyt Marian äitiä eli Pyhää Annaa. Hänellä on sylissään pienempi hahmo, Maria, ja heidän välissään istuu kolmas henkilö, Jeesus-lapsi. Kolmikko muodostaa keskiajan taiteessa yleisen Pyhä Anna itse kolmantena -aiheen.

Kananen poimi esineen talteen kartanorakennuksen kaakkoiskulmalla olevan Hyvikkälänjärven eteläpuolelle avautuvalta pellolta. Löytöpaikka on suurin piirtein puolivälissä kahta rautakautista kohdetta. Lännessä on Haapahuhdan kuppikallio, ja idässä ja koillisessa Haapahuhdan esinekeskittymä, josta maaliskuussa 2014 metallinilmaisimella paikallistettiin myöhäisrautakautisia ja keskiaikaisia asuinpaikkalöytöjä. Hahkialasta oli jo tätä ennen löydetty joitakin rautakautisia esineitä. Hahkialan kylä mainitaan kirjallisissa lähteissä ensimmäistä kertaa vuonna 1437, kun ritari Olavi Tavast järjestytti siellä Hauhon käräjät.[15] Seuraavan kerran käräjiä tiedetään siellä pidetyn vuonna 1479.[16] Kylän maita läänitettiin 1400- ja 1500-luvulla eri henkilöille, jotka eivät asuneet kylässä. Merkittävin omistaja oli Tavast-suku. Kaarle-herttua teloitutti Arvid Henrikinpoika Tavastin nuijasodassa vuonna 1599, ja tämän jälkeen maat joutuivat kruunulle. Keskiajalta tunnetaan ryhmä hopeasta tehtyjä koruja, joissa on kiinnitystä varten samanlainen horisontaalinen, silmukkapäinen tanko kuin Hahkialan kartanon löydössä. Ne ovat hakasia, joilla kaksi puvun tai tekstiilin lievettä on kiinnitetty toisiinsa. Hakasen parina oli samannäköinen koru, jossa horisontaalisen tangon päässä on renkaan sijasta koukku. Näin kaksi korua muodostavat toisiinsa kiinnittyvän parin. Usein hakasinpareissa on koristeaiheen ympärillä pieniä reikiä, joiden avulla korut on ommeltu kiinni kankaaseen. Hahkialan korussa reikiä ei ole. Se on kuitenkin voitu kiinnittää tekstiiliin pujottamalla lanka puhkinaiseksi jätetyn keskustan aukon läpi, mutta taustapuolelle kiinnitetyn poikittaisen lenkkipäisen tangon yli.

Vaatteenhakasia, joissa pyöreään tai monilehtiseen kehään on juotettu kiinni kiinnityslenkki, ei ole aiemmin löydetty Suomesta. Turun Koroistenniemeltä on tosin talletettu hopeinen, vaakunakilven muotoinen vaatteenhakanen 1300-luvulta.[18] Myös siinä kiinnityskoukku on juotettu esineen selkäpuolelle. Lähimmät verrokit Hahkialan korulle ovat ruotsalaisissa museokokoelmissa.

Mälarenilla Adelsön saarella sijaitsevat Alsnö hus -nimisen linnan rauniot. Sinne kuningas Magnus Ladulås rakennutti 1280 palatsimaisen kesäasunnon. Kuninkaallisia kirjeitä allekirjoitettiin linnassa 1200- ja 1300-lukujen taitteessa. Rakennus paloi ja raunioitui 1300-luvun lopussa. Vuosina 1916–1918 jäänteitä tutkittiin arkeologisesti. Löytöaineistoon sisältyy kaksi hopeista vaatteenhakasta.[19] Molemmissa on hopeinen, nelilehtinen kehys, jonka ulkoreunalla on tasaisin välein neljä pientä lenkkiä, joista esine on ommeltu kankaaseen. Kehykseen on juotettu myös varsinainen kiinnityslenkki. Keskusaiheena on heraldinen leijona.

Länsipohjan Nederkalixista on talletettu niin sanottu Tören aarrelöytö. Esineistönsä perusteella 1300-luvun puolivälin tienoilla kätketty aarre sisältää neljä kappaletta hopeisia vaatteenhakasia.[20] Kaikkien kehän muotona on kuusilehdykkä, jonka lehtien väleissä on kiinnittämistä varten pienet puoliympyrät. Korujen ulkoreunalle on kiinnitetty kävynmuotoinen puolipallo, jonka alapuolella on kiinnityshaka. Keskusaiheena on naisenpäinen taruolento. Toinen ajoituksellisesti kiinnostava kätkö on Tanskan Själlannin lounaisosasta, Slagelsen kaupungista. Kyseessä on Tanskan suurin keskiaikainen aarrelöytö, joka kaivettiin maahan vuoden 1376 jälkeen. Siihen sisältyy viisi kullattua hopeaa olevaa vaatteenhakasta, joissa kuusilehdykän sisälle on sijoitettu suurikyntiset aarnikotkat.

Skandinavian 1300-luvun aarrekätköt ovat antaneet ajoituksen myös Berliinin Kunstgewerbemuseumin kokoelmissa olevalle vaatteenhakaselle. Kullatusta hopeasta valettu esine on kuusilehdykän muotoinen ja sen takana on lenkkiin päättyvä kiinnitystanko. Keskusaiheena on heraldinen kotka. Koru on hankittu huutokaupasta, joten sen aiempi historia jää tuntemattomaksi. Stefan Krabath ja Lothar Lambacher ajoittavat hakasen 1300-luvulle. Ajoitus perustuu yhtäältä skandinaavisiin aarrelöytöihin ja toisaalta Puolan Opolesta paljastuneen kätkölöydön nelilehdykänmuotoisiin vaatteenhakasiin. Aarre on muiden esineidensä perusteella arvioitu tulleen maahan lasketuksi vuoden 1310 tienoilla.[21]

Muotonsa puolesta Berliinin koru on lähinnä hämäläistä löytöä, mikä viittaisi senkin tulleen valmistetuksi 1300-luvulla. Korutyypin ajoituksiin liittyy kuitenkin vääristävä tekijä. Pohjoismaissa ja saksankielisellä alueella poikkeuksellisen monet suuret aarrekätköt ajoittuvat 1300-luvulle. Sen sijaan seuraavan vuosisadan aarrekätköjä ei juuri ole, mikä vaikuttaa myös korujen valmistushetken määrittämiseen – usein kätköjen kaltaiset suljetut löydöt ovat ainoa keino haarukoida vaikeasti ajoitettavien jalometalliesineiden ikää.

Thor Kielland esittelee Bergenistä tunnettuja kuusilehdykkäisiä vaatteenhakasia. Hän ajoittaa ne tyylillisin perustein 1400-luvulle.[22] Ajoitus tuntuu myös Hahkialan korun osalta vanhempaa ikää todennäköiseltä. Siinä itsessään on nimittäin kaksi tyylillisesti 1300-lukua nuorempaa piirrettä. Ensimmäinen näistä on kehän poimutettu pilviverho. Vastaavanlainen aihe on toteutettu esimerkiksi Turun linnan edustalta Aurajoesta löydettyyn kullattu hopeasormukseen. Kannassa on Neitsyt Marian hahmo sylissään Jeesus-lapsi. Heidän takaansa säteilee valonkiharoita, jotka viittaavat Ilmestyskirjan mainitsemaan apokalyptiseen naiseen. Kuva-aihetta kiertää pyöreä, poimuileva pilviverho. Turun sormus ajoittuu vuoden 1500 tienoille.[23]

Toinen Hahkialan korun 1400-lukuun viittaava piirre on Pyhä Anna itse kolmantena -aihe. Se yleistyy Keski-Euroopan saksankielisellä alueella vasta 1400-luvun aikana.[24] Vaatteenhakasen aihe kuuluu Elina Räsäsen luokittelussa Suomen puuveistoksissa yleisimpään I-tyyppiin, jossa Anna istuu lapsensa ja lapsenlapsensa sylissään.[25] Kaikki kuva-aihetta esittävät suomalaiset puuveistokset ajoitetaan 1400-luvulle tai 1500-luvun alkuun niin, että suurin osa on valmistettu 1400-luvun jälkipuoliskolla.[26] Vaikka siis Hahkialan korun tyyppi tunnetaankin jo edeltävältä vuosisadalta, on erittäin luultavaa, että itse koru valmistettiin 1400-luvulla. Lokakuussa 2013 Mikael Bogel poimi talteen hopealusikan Maskun Järäisten kylästä, Nyynäisten kartanosta noin 1,5 km länsi-luoteeseen (Kuvat 5–6). Löytöpaikka sijoittuu Nousiaistentieltä haarautuvan, Raittumäen suuntaan kääntyvän autotien ja sitä jatkavan polun varrelle, heti peltoaukean päättymisen jälkeiseen maastoon. Lusikka on 11 cm pitkä. Sen pisaran muotoinen pesä vie yli puolet koko esineen mitasta. Pesän pohjukkaan on kaiverrettu goottilaista tekstinauhaa muistuttava koriste, mutta siihen sijoitetut merkit eivät ole kirjaimia tai ainakaan niistä ei muodostu ymmärrettäviä sanoja. Tällainen näennäinen tekstinauha on tavallinen piirre keskiajan ja uuden ajan alun lusikoissa. Sen sijaan varren koristelu on ainutlaatuinen Suomessa. Varren alaosa muodostaa jalustan, jonka päälle seisomaan on kuvattu Neitsyt Maria sylissään Jeesus-lapsi. Marialla on päällään poimuileva mekko ja päässään kruunu. Hän on siten taivaan kuningatar.

Täysplastillisen koristeen ohella toinen lusikan poikkeuksellinen ominaisuus on sen varren ja pesän raaka-aineen ero: edellinen on selvästi tummempi kuin jälkimmäinen. Metallipitoisuuksien lähempi mittaus on osoittanut, että molemmat ovat kuitenkin hopeaa varren ollessa hopeapitoisempi. Osat on valmistettu erillisinä ja yhdistetty juottamalla.

Statens Historiska Museumin kokoelmissa säilytetään hopealusikkaa, jonka varteen on kuvattu vastaavankaltainen, täysplastillinen ja kruunattu Neitsyt Maria sylissään Jeesus-lapsi.[28] Pesä on rikkaasti kaiverruksin koristeltu. Siinä on muun muassa riimutekstein varustettuja tekstinauhoja,[29] mutta ne ovat todennäköisesti lisätty lusikkaan vasta 1600-luvulta. Pesässä on myös roomalaisin numeroin merkitty vuosiluku 1451. Numeroiden goottilaiset minuskelikirjaimet viittaavat siihen, että vuosiluku kuuluu alkuperäiseen koristeluun. Lusikan historia on muutoin tuntematon. Vaikka ruotsalaisessa ja maskulaisessa lusikan figuurit eroavat tyylillisesti toisistaan, jälkimmäisen lyhyt, tanakka varsi sekä pisaramainen pesä viittaavat 1400-lukuun.[30] Harjavallan Lammaistenkoskesta on löydetty 1200-luvulla valmistettu hopealusikka, ja Vöyrin pappilasta talletettu lusikka ajoittuu 1300-luvulle, mutta pääosa suomalaisista keskiaikaistyylisistä hopealusikoista on valmistettu 1500-luvun alkupuolella.[31] Maskun 1400-luvun lusikka on siten iältäänkin erikoinen.

Lusikan löytöpaikka sijoittuu Järäisten ja Valpperin kylien väliselle alueelle. Valpperin kylän nimi oli asiakirjoissa pitkään Falckenberg, ja se esiintyy ensimmäisen kerran 1400-luvulla. Kylässä oli 1550-luvulla piispa Morthenin omistama talo, josta 1580-luvulla tuli rälssitila. Falckenberg kuului Nyynäisten kartanolle 1620-luvulta 1700-luvun alkupuolelle.[32] Nyynäinen on puolestaan keskiaikainen kartano. Se mainitaan rälssitilana jo 1300-luvun asiakirjoissa. Ensimmäinen tiedossa oleva omistaja oli Turun linnanpäällikkö Klaus Lydekenpoika Djäkn 1400-luvun alussa. Keskiajalla Nyynäinen oli Suomen merkittävimpiä kartanoita.[33] Lusikka on varsin vauraasta miljööstä. Syyskuussa 2014 Olavi Kauppinen löysi Kemiönsaaren Östermarkin kylästä hopeasormuksen (Kuvat 7–8).[34] Se on valmistettu hopeasta ja kullattu, vaikka kultausta onkin enää jäljellä vain koristelun uurteissa. Muodoltaan sormus on myöhäiskeskiaikaista niin sanottua ikonografista tyyppiä. Sormuksen kehä levenee takaa, joka on korkeudeltaan noin 9 mm, kohti 23 mm:n mittaista etuosaa. Sormuksen etuosan keskusaihe esittää Kristusta ristillä. Hänen ympärillään seisovat Neitsyt Maria ja apostoli Johannes. Kalvaarioaihe on sijoitettu rengasmaiseen kehään, mikä tekee keskustasta medaljonkimaisen. Se on puolestaan ympäröity seppeleellä, jossa on kuusi kukkaa. Kokonaisuuden ylä- ja alapuolelle on kiinnitetty koristepallo. Keskusaiheen molemmilla sivuilla avautuu kukka, jonka varsi jatkuu kehän taakse niin, että kukat sulautuvat takana yhteen.

Ikonografiseen tyyppiin laskettavia sormuksia on suomalaisissa museokokoelmissa kolmisenkymmentä. Jos Kemiönsaaren sormusta ei lasketa, kuudessa niistä on kalvaarioaihe. Kolme näistä on mahdollisesti Pohjanmaalta ja yksi pohjoiselta Inkerinmaalta, mutta niiden alkuperää ei tunneta varmuudella. Ainoat kappaleet, joiden löytöpaikat tiedetään paremmin on Ahvenanmaan Lemlandin kirkosta talletettu sormus sekä Savukosken Mukkalan hautausmaan arkeologissa kaivauksissa löydetty sormus. Savukosken koru paljastui haudasta, jonka on arveltu kuuluneen 1500- ja 1600-luvun taitteessa haudatulle shamaanille. Muotonsa puolesta Savukosken sormus on selvästi erilainen, tyylitellympi ja pienempi kuin Kemiönsaaren ja Lemlannin vastineet. Kemiönsaaren sormus ajoittuu vastineidensa ja tyylinsä perusteella 1500-luvun alkuun. Kemiönsaaren sormus paljastui Östermarkin Smedsin tilan ja peltoalueiden väliseltä maa-alueelta. Vuoden 1566 maakirjan mukaan Östermarkin ja Västermarkin kylissä oli yhteen laskettuna kahdeksan verotilaa. Kyliä kutsuttiin vielä 1500-luvulla yhteisellä nimellä Mark.[35] Sormuslöytö on talonpoikaisesta maaseutuympäristöstä, eikä sitä voi kytkeä läheisyydessä olevaan kartanoon, kirkkoon tai pappilaan. Huhtikuussa 2014 Mikko Mäkelä poimi talteen hopeasormuksen katkelman Janakkalan kirkon ja pappilan väliseltä pellolta (Kuvat 9–10).[36] Esineestä on jäljellä vain kanta ja hieman kehää, mutta niiden perusteella se on kuulunut Kemiönsaaren löydön kaltaisesti ikonografiseen tyyppiin. Kannan keskusaiheena on sydän, jonka vastakkaisista suunnista lävistää ristikkäin menevät nuolet. Nuolenkärjet ovat säilyneet, mutta sulkapäät hävinneet. Sydän risteineen on sijoitettu kehämäiselle alustalle, jonka reunassa on lehväkuviointia. Kannan taustapuolella on niitti, jolla keskusaihe on kiinnitetty kantaan. Kantaa kannattelee ylöspäin taivutetuissa käsissään kaksi alastonta ihmishahmoa, jotka seisovat vierekkäin kehän suuntaisesti. Sydänaihe esiintyy myös Karjalankannaksen Kivennavalta 1800-luvun lopulla löytyneessä ikonografisessa hopeasormuksessa. Korussa kukkaseppeleet ympäröivät sydäntä, mutta sitä eivät lävistä nuolet. Kehään on kuvattu siivekkäät enkelit. Sen sijaan Ruotsin Skånen Solbergan pitäjästä talletetussa hopeasormuksessa sydän on kahden ristikkäin menevän nuolen lävistämä. Koru on tyylillisesti ajoitettu 1500-luvun alkuun.[37]

Janakkalan sormuksen kehän suuntaisesti seisovalle parivaljakolle vastineet on haettava myös Suomen ulkopuolelta. Statens Historiska Museumin kokoelmissa on kaksi vastaavalla tavalla koristeltua hopeasormusta, mutta niiden alkuperä on tuntematon.[38] Etelä-Norjan Opplandin Valdresista on hopeasormus, jossa kaksi alastonta hahmoa kannattelee keskusaihetta.[39] Lisäksi Tanskasta tunnetaan vastaavalla kuva-aiheella koristeltuja keskiaikaisia sormuksia.[40] Kaikki nämä skandinaaviset vertaiskappaleet on ajoitettu tyylillisin perustein 1400-luvulle tai 1500-luvun alkupuoliskolle. Janakkalan sormus on saman ikäinen, mutta pikemmin 1500-luvun alkupuolelta kuin 1400-luvulta. Nuolien lävistämä eli haavoittunut sydän on Kristuksen rakkauden ja kärsimyksen symboli, mutta yhtä lailla myös maallisen rakkauden tunnus, Cupidon jousen aikaansaannos. Sormusten kaksi alastonta ihmishahmoa kannattelemassa keskusaihetta on useimmiten tulkittu Aatamiksi ja Eevaksi eli ihmiskunnan alkujuureksi (1. Moos. 2:22–24). Aihe on lähtökohtaisesti raamatullinen, mutta sen voi ymmärtää myös viitteeksi maalliseen rakkauteen, erityisesti avioliittoon.[41] Luultavasti Janakkalan sormuksen symboliikka tarkoituksellisesti mahdollistaa yhtä aikaa sekä hartaudellisen että maallisen tulkinnan.[42]

Hopeasormuksen löytöpaikka on Janakkalan kirkon ja pappilan välisellä pellolla. Pitäjän vanhin kirkkorakennus lienee vuoden 1400 tienoilta, mutta nykyinen harmaakivikirkko on rakennettu vuosien 1510 ja 1520 välisenä aikana.[43] Pappilaa koskevat kirjalliset lähteet ajoittuvat 1600-luvulle ja sen jälkeiseen aikaan, mutta se on todennäköisesti ollut nykyisellä paikallaan keskiajalta lähtien.[44] Irtolöytönä hopeasormuksen alkuperä jää arvailujen varaan, mutta se saattaa hyvinkin olla peräisin pappilasta. Antikvaarista perinnettä noudattaen olen edellä esitellyt viisi metalliesinettä Varsinais-Suomesta ja Hämeestä. Ajoituksiltaan ne kattavat laajan jakson 1200-luvulta 1500-luvun alkupuolelle. Neljä on aiemmin Suomesta tuntematonta tyyppiä tai kuva-aiheiltaan poikkeuksellisia, mikä tekee tuoreista löydöistä erityisiä keskiajan visuaalisen kulttuurin kannalta: ne laajentavat ja sävyttävät käsityksiä kirkkojen ulkopuolisesta elämästä sekä kirkollisen taiteen merkityksestä maalliselle esineistölle. Aineistokeskeisyys johtaa arvioimaan uudestaan aiemman tutkimuksen oletuksia.

Kaikki viisi esinettä on löydetty pellolta tai pellon lähettyviltä. Paikat ovat tyypillisiä metallinilmaisinharrastajien haravointikohteita, mutta pellot ovat erityisiä monimuotoisen käyttönsä tähden. Ennen koneellistettua maanviljelyä pelloilla liikkui runsaasti ihmisiä, ja niillä vietettiin paljon aikaa. Esineitä päätyi pelloille navetasta sekä pihapiiristä kerätyn ja pelloille levitetyn lannan mukana.[45] Osa esineistä on mahdollisesti piilotettu vain väliaikaisesti pelloille ja niiden liepeille, mutta sitten unohtuneet kätköihinsä. Esineitä on pistetty peltoihin myös paremman sadon takaamiseksi tai toisen viljaonnen viemiseksi, minkä voi todeta kansaperinteen maanviljelystaioista.[46] Tietoja vastaavista taioista on myös 1600-luvun käräjäpöytäkirjoista.[47] Koska syyt esineiden päätymiseen peltoihin olivat näin moninaisia, yksittäisen löydön päätymisen historia jää useimmiten tuntemattomaksi.

Jos löytöyhteyden analyysia laajennetaan lähiympäristöön, viiden metalliesineen välille hahmottuu yhtäläisyyksiä. Raision kirkonkylän ja Janakkalan pappilanpellon hopeasormukset ovat aivan kirkon ja kirkonkylän viereisiltä pelloilta. Hahkialan vaateenhakanen on kartanon mailta, ja Maskun hopealusikka vastaavasti Nyynäisten kartanon lähettyviltä. Ainoastaan Kemiönsaaren Östermarkin hopeasormus on maaseutumiljööstä vailla lähellä olevaa kirkkoa tai kartanoa.

Metallinilmaisinlöydöt ovat maaseudulta: kirkonkyliltä, kartanonmailta tai maatiloilta. Maaseutu on ymmärrettävä historialliseksi rakentuneeksi kokonaisuudeksi. Keskiajan Suomessa vallan ja talouden järjestelmät muovasivat siitä aineelliselta kulttuuriltaan kaupunkien ja linnojen veroisen: agraariympäristö ei asettunut urbaanin vastakohdaksi perifeerisyyden tai muodillisen jälkeenjääneisyyden merkityksessä.[48] Olivat jalometalliesineiden omistajat sitten talonpoikia, pappeja tai aatelisia, neljä korua ja yksi ruokailuväline eivät olleet mitä tahansa esineitä, vaan jo metalliarvonsa vuoksi arvostettuja. Niiden koristelussa hyödynnetty kuvasto paljastaa keskiaikaisen visuaalisen kulttuurin rikkauden, joka perustui kirkollisessa taiteessa tunnettujen aiheiden toistamiseen maallisessa yhteydessä. Oikeastaan erottelu uskonnolliseen ja maalliseen esineistöön tai koristeluun on keskiajasta puhuttaessa harhaanjohtava. Jaottelun sijaan kristillisyys ja sen kuvasto – uskonnolliseksi kutsuttu taide – pitemminkin muodosti perustan, jolta maallinen esineistö ammensi merkityksensä.[49] Esineiden kuva-aiheiden valinnoista välittyy pyhän perheen tärkeys ja varsinkin Neitsyt Marian suosio maallikkojen hartauselämässä.

Antikvarismiin sisältyy ajatus täydentämisestä eli jo koottujen luetteloiden ja kuvausten kasvattamisesta tai aukkojen täyttämisestä uusien löytöjen avulla. Täydentäminen perustuu oletukselle, että on olemassa kokonaisuus, oli se sitten menneisyyden menetetty esineiden ja kuvien täydellinen kokoelma tai nykytutkijan saavutettavissa oleva säilyneiden jälkien kaikenkattava luettelo. Pyrkimys lähdeaineistojen täydellisyyteen voi vaikuttaa pakkomielteiseltä ja turhalta, mutta viiden tuoreen metallilöydön esittely osoittaa, että yksittäisetkin esineet voivat horjuttaa vakiintuneita käsityksiä ja suunnata tutkijaa uudenlaisten kysymysten äärelle: Mikä on maallisen esineistön ja kirkollisen kuvaston suhde? Millaisia merkityksiä ja kokemuksia muodostui käytettäessä pyhimysten kuvia ja raamatullisia aiheita maallisissa koruissa ja ruokailuvälineissä?

Ajattelijoita on pitkään askarruttanut kysymys siitä, mihin perustuu kykymme esittää ja havaita maailmaa. Näiden kykyjen tiedostamisen historiaa tutkittaessa on määriteltävä havaitseminen ennen kuin voidaan puhua esittämisestä. Siinä kohtaa omat tutkimusaiheeni risteävät taiteen tutkimuksen kanssa: myöhäiskeskiajan ja renessanssin taiteen teorioihin ja käytäntöihin on vaikuttanut saman aikakauden havaintoteorioiden kehitys.

Havaitsemista – kaikkien aistien, mutta erityisesti näkö- ja kuuloaistin kautta – on viimeisen vuosikymmenen aikana tutkittu yhä enemmän sekä filosofian että psykologian ja kognitiotieteen alalla. Filosofian historian näkökulmasta aihepiirin suosion taustalla näkyvät klassisen filosofian, etenkin Aristoteleen teksteissä esiin nousseet eksegeettiset kysymykset. Esimerkiksi: millainen on luonteeltaan silmissä (tai vastaavasti muissa aistielimissä) tapahtuva muutos, jonka aiheuttaa havaitun ja havaitsijan (olipa tämä rationaalinen tai ei-rationaalinen aistiva olento) välinen kontakti? Muuttuuko silmän lasiaisen väri, kun se vastaanottaa havaitun kohteen värin? Jälkimmäisen kysymyksen tarkoituksena on selvittää, vaikuttavatko ulkoiset aineelliset esineet aistiviin olentoihin ja millaista mahdollinen, aineellinen tai aineeton, vaikutus olisi.

Eri vastausvaihtoehdoista seuraa uusia kysymyksiä: millaista tietoa meillä voi olla kyseisistä kohteista ja niiden ominaisuuksista? Miten varmaa tuo tietomme voi olla? Onko tietomme ja havaintomme erilaista vai samanlaista kuin eläimillä? Ovatko havaitut ominaisuudet olemassa riippumatta havainnostamme? Ovatko ominaisuudet olemassa sillä tavoin kuin me ne havaitsemme? Kysymykset voisivat jatkua jatkumasta päästyäänkin, koska kunkin ajattelijan vastaukset määrittävät, millaista käsitystä maailmasta ja ymmärtämisestä hän edustaa. Kysymykset havaittujen asioiden vaikutuksesta aistinelimiin tihkuivat antiikin teksteistä keskiajan väittelyihin arabifilosofien, kuten Avicennan, Averroesin ja Alhacenin välityksellä. Alhacenin De aspectibus onkin keskeinen lähde perspektiivin teorian kehityksen kannalta.

Muutamia poikkeuksia lukuunottamatta keskiajan filosofit eivät olleet kiinnostuneita havaitsemisesta sinänsä, vaan käsittelivät sitä muiden aiheiden kuten älyllisen tiedon, pyhän kolminaisuuden tai jumalaa koskevan tiedon yhteydessä. He väittelivät siitä, miten maailman havaitsemisen psykofyysisen prosessin voisi pukea sanoiksi, mutta vastaus taas riippui siitä, miten maailma, siihen kuuluvat asiat ja niiden ominaisuudet ymmärrettäisiin. Tämän mallin mukaan aistihavainnon määrää tietynlainen suhde havaitsijan aistimiskyvyn ja havaitun kohteen ominaisuuksien välillä. Asiat ovat havaintomme ulottuvilla rajallisten, kullekin aistille erilaisten ominaisuuksiensa välityksellä, ja havaitseminen edellyttää lisäksi riittävää vastaavuutta havaittavan ominaisuuden ja aistimiskyvyn välillä. Esimerkiksi liian kirkas valo sokaisee silmän, ja siten silmän luontainen kyky aistia valoa (tai sen heijastusta erilaisista aineista ja pinnoista) menetetään, tai liian hämärässä silmän herkkyys ei riitä havaitsemaan yksityiskohtia.

Myöhäiskeskiaikaisen ajattelun mukaan kaikki koostuu aineesta, joka yksinään ei ole havaittavissa, ja muodosta, joka selittää, miksi jokin on mikä on (kissa, kivi, puu) tai miksi sillä on tiettyjä ominaisuuksia (väri, koko, muoto). Edelliset ovat substantiaalisia eli ensisijaisia muotoja, jälkimmäiset aksidentaalisia eli toissijaisia. Kaikilla aineellisilla asioilla on aksidentaalisia muotoja, mutta nämä muodot voivat vaihdella ilman, että sillä olisi vaikutusta substantiaaliseen muotoon. Esimerkiksi ihmisen värisävy voi muuttua (rusketus), ja hän pysyy edelleen sekä ihmisenä että samana ihmisyksilönä (minä) kuin ennen muutosta (ennen kesälomaa Portugalissa). Tähän liittyy väittely siitä, voivatko asiat ominaisuuksineen olla aistihavainnon aiheuttajia ja määrittää havainnon sisällön. Onko havaitsemani punainen väri kokonaan riippuvainen edessäni olevasta punaisesta esineestä ja sen välittämästä punaisuuden muodosta? Vai olisiko syytä olettaa jonkin muun välittäjän tai aiheuttajan (esim. oma mieleni/sieluni) vaikutus?

Toinen väittelyn aihe on tiedon sisältö ja se, miten aistihavainto olion toissijaisista ominaisuuksista johtaa tietoon sen olennaisista ominaisuuksista, esimerkiksi siihen, että kyseessä on ihminen. Tälle siirtymälle annettu selitys riippuu siitä, minkä tiedonkäsittelykyvyn osa-alueiden (fakulteettien) katsotaan olevan siitä vastuussa aistihavainnon (joka kohdistuu yksittäisiin, aineellisiin asioihin) ja älyllisen ajattelun (joka kohdistuu yleiskäsitteisiin eli universaaleihin) alueilla. Sielu koostuu yleisaistin (sensus communis) aistimisfakulteeteista (online), mielikuvituksesta (offline) ja muistista sekä rationaalisista älyn, muistin ja tahdon fakulteeteista. Filosofien käsitykset mielen rakenteista olivat keskenään hyvin erilaisia, ja selkeitä eroja voi havaita jopa saman tekijän eri tekstien välillä (näin on esim. Avicennan ja Albertus Magnuksen kohdalla). Käsitykset monimutkaistuivat entisestään, kun kuvaan lisättiin yhä useampia kykyjä ja niiden kohteita ja tehtäviä, joiden päällekkäisyyttä malleissa pyrittiin välttämään.

Tällaisiin monitahoisiin rakennemalleihin sisältyi kuitenkin hankaluuksia: miten selittää eri toiminta-alueiden väliset vaikutussuhteet: miten esimerkiksi ymmärrys ja tunne, jotka toimivat aineellinen – aineeton -spektrin ääripäissä, voivat olla yhden ja saman sielun toimintoja? Keskiajalla kiinnostavalta kysymykseltä tuntui myös, miten enkeleillä tai ruumiista erillään olevilla sieluilla voisi olla tietoa yksittäisistä esineistä ilman ruumiin aistinelimien kautta saatavaa havaintoa? Jos varma tieto on älyllistä yleistason tietoa, joka saavutetaan abstrahoimalla aineellisista, esineiden toissijaisiin ominaisuuksiin perustuvista havainnoista, miten silloin voidaan erottaa kaksi saman lajin edustajaa toisistaan älyllisen tiedon tasolla? Näitä kysymyksiä lähestyttiin selvittämällä, miten havaitsemme ominaisuuksia – mikä aiheuttaa aistihavainnon ja minkälainen on kohteen havaittuja ominaisuuksia ilmentävä olomuoto (laji), ja lopulta, mitkä ominaisuudet erottavat yksittäisen kohteen muista samantapaisista.

Myöhemmin keskiaikaisessa ajattelussa huomio siirtyi havainnon mekanismeista väittelyyn siitä, miten voimme olla varmoja, että tiedämme, millaisia asiat ovat, tai, että ne ovat sellaisia kuin “tiedämme” niiden olevan – tai edes, että havaitsemamme asiat ovat todellisia. Tulkitsen tämän käänteen merkiksi siitä, että hallitseva, Aristoteleeltä periytynyt passiivisen aistihavainnon teoria ei enää riittänyt selittämään ulkoisten asioiden ymmärtämistä. Kysymyksenasettelun muutos ja vaihtoehtoiset havaitsemisen ja ymmärryksen teoriat ovatkin oman tutkimukseni kohteena.

Renessanssin perspektiiviteoria on jatkoa keskiajan havaitsemisteorioiden kehitykselle, jossa geometrisen optiikan periaatteet nousivat osaksi näköhavainnon selitystä. Asioiden ominaisuuksien kokemisen pohdinnasta siirryttiin pohtimaan asioiden esittämistä. Ajattelutavan muutos pääpiirteissään on jo tuttu, mutta sen vaiheissa on vielä selvitettävää, jotta siirtymä voitaisiin ymmärtää paremmin. Selvitys on työn alla hankkeessani Rationality in Perception: Transformations of Mind and Cognition 1250–1550, joka toimii European Research Councilin rahoituksella Helsingin yliopiston humanistisessa tiedekunnassa. Dynaamisesti kehittyvän, muuttuvan ja keskustelevan keskiaikaisen ajattelun historia ei siis pian ole enää pimeässä. – Olenkos muuten jo kertonut havaintoilluusioista?…

 Arvosteltava väitöskirja alkaa ytimekkäästi kuvauksella Emil Nervanderin huomioista koskien Nousiaisten kirkon kalkkimaalauksia. Nervander luonnehti niitä vuonna 1903 ilmaisuin barbaarisia, muinaispohjoismaisia, pakanallisia ja kotimaisia. Hän tiedustelikin asiasta kirjeellisesti tanskalaiselta arkeologian aikalaiskuuluisuudelta Sophus Mülleriltä toivoen vahvistusta oletuksilleen. Tämä vastasi asiallisesti mutta tyrmäävästi todeten maalausten olevan kristillisiä ja uskonnollisia ennemminkin kuin esikristillisiä ja pakanallisia. Nervander alistui tähän jättäen asian tulevien tutkijoiden käsiin.

Fält toteaa tästä tilanteesta: ”yli sadan vuoden jälkeen ei Nousiaisten ja muista samanlaisista maalauksista ole laajaa ymmärrystä”.

Sanottakoon Nervanderin puolustukseksi, etteivät kaikki Nervanderin suuntaan hymähtelevät myöhemmät taidehistorian tutkijat ehkä ymmärtäneet Suomen kirkkotutkimuksen kokonaiskuvaa 1800-luvun jälkipuoliskolla. Hänen oletuksensa maalausten ”pakanallisuudesta” saavat ymmärrettävän syyn siitä, että tuolloin Nousiaisten kirkko ”tiedettiin” nimenomaan pyhän Henrikin rakentamaksi, joten sen piti olla 1150-luvulta. Siksi kirkossa saattoi olettaakin olevan ”esikristillisiä” maalauksia, kuten Norjan sauvakirkoissa tiedettiin olevan ”viikinkiaikaista eläinkoristelua” (näin tavallaan onkin). Nervander oli aikansa ja elämänsä kontekstissa oikeassa. Vasta myöhemmin, tutkimuksen edetessä Nousiaisten kivikirkon ikä nuorentui 1150-luvulta ensin vuoden 1300 tienoille ja sittemmin 1400-luvun alkupuolelle. Samalla nuorentuivat tietysti myös kalkkimaalaukset.

Katja Fältin Jyväskylän yliopiston Taiteiden ja kulttuurin tutkimuksen laitoksessa joulukuussa 2012 puolustama väitöskirja kohdistuu tähän keskiajan maalausten erikoisryhmään, jonka ymmärtäminen on ollut hyvin vaikeaa seurauksenaan epävakaus ja onnahtelu niin niiden käsittelyssä, jopa nimenannossa. Vaikeuksia lisäävät maalausten jokseenkin täydellinen historiattomuus: ensimmäistäkään suoranaista keskiajalla kirjoitettua lähdettä niistä ei ole. Tämä toki ei ole poikkeuksellista Suomen keskiajan seinämaalausten suhteen muutenkaan, sillä ylipäätäänkin koko aikaa leimaa tekstilähteiden puute, siis esihistoriallisuus. Käsittääkseni hyvin suuren ongelman muodostaa myös se, että tämän kaltaiset maalaukset kuuluvat leimallisesti keskiaikaisen Turun hiippakunnan piiriin eikä niitä näytä olevan muualta – viittaukset Tanskan murermesterbemalinger-ryhmään ja Viron Karjan kirkon maalauksiin eivät juuri auta. Keskiaikaisen Turun hiippakunnan rakentajamaalaukset ovat mielestäni ainakin toistaiseksi oma kokonaisuutensa, jolla kuitenkin on laidoiltaan yhteyksiä muualle.

Suomalaisten tutkijoiden onkin hyvin vaikea keskustella esimerkiksi pohjoismaisten taidehistorian tutkijoiden kanssa aiheesta, sillä yhteistä pohjaa ei tunnu löytyvän. Tämän huomasin esimerkiksi Turussa 1987 pidetyssä symposiumissa, joka teki ekskursioita alueen keskiaikaisiin kirkkoihin, muun muassa juuri Nousiaisiin, mutta myös Maariaan. Ei ollut vaikeaa huomata norjalaisten, ruotsalaisten ja tanskalaisten tutkijoiden epäuskoista ällistystä, jota seurasivat suorastaan krampinomaiset yritykset sijoittaa maalauksia omaan kokemusmaailmaan. Vuonna 2014 taas, pidettyäni Ikonografisessa symposiumissa esitelmän erään Tyrvään kirkon ihmishahmon tulkinnasta sain kuulla parikin lausahdusta, jotka kyseenalaistivat tämän kaltaisten heikkolaatuisten maalausten käsittelyn.

Fältin työ on tavattoman arvokas, sillä englanniksi kirjoitettuna se antaa ensimmäisen kerran ulkomaisille lukijoille leveän ja korkean portin käydä sisään ”primitiivisten” maalausten ulkoasuun, mahdollisiin tekijöihin ja tuhansiin ongelmiin. Vähitellen uskon uusia avauksia tulevan eritoten pohjoisen Saksan kirkkotutkimuksen piiristä, mutta myös Tanskasta. Suomen taidehistoriantutkimus kansainvälistyy.

Maalauksia on 1900-luvun alusta lähtien tarkasteltu niiden teknisen ja taiteellisen laadun näkökulmasta, minkä pohjalta niiden taidehistoriallinen käypä termi onkin ollut keskiaikaisten kirkkojen ”primitiiviset maalaukset” tai ”länsisuomalaiset primitiiviset maalaukset”. Lähinnä 1980-luvun jälkeen on alkanut nousta esiin toinen näkökulma, joka korostaa maalausten tekijätaustaa. Tämän kehityksen yhteydessä onkin vähitellen alkanut selkiytyä niiden olennainen piirre nimittäin se, että niiden tekijät eivät ehkä ole olleet ammattimaisia maalareita, koristemaalareita. Heidän ammattitaitonsa näyttääkin olleen rakentamisen professiossa, mutta sivutöinä he ovat myös koristemaalanneet.

Toistaiseksi selvittämättä on jäänyt, ovatko he itse tarjoutuneet tarvittavien tai toivottavien kirkkomaalausten tekijöiksi kirkkorakennuksen rakennussuunnitelman ja rakentamisen yhteydessä vai onko heitä pyydetty työhön rakennuttajan, useimmiten siis seurakunnan puolesta. Vai ovatko molemmat osapuolet löytäneet toisensa yhteisten etujen nimissä? Ovatko seurakunnat näin saaneet ammattimaalarien taksoja halvemmalla upouuden kirkkorakennuksensa ensimmäisen maalauskoristelun, kun taas rakentajat ovat saaneet lisää tuloja rakennustyöstä? Taustalla voi olla muitakin syitä, joita ei ainakaan vielä tunneta. sitä paitsi ei ole aivan varmaa, että juuri rakentajat ovat olleet kyseisen maalausryhmän maalausten tekijöitä.

Fält onkin viisaasti valinnut näkökulmakseen tarkastella maalauksia ”keskiaikaisten kirkonrakentajien työnä” samoin kuin ”tulkita ja analysoida niitä tästä perspektiivistä”. Valittu tarkastelutapa on erittäin hyvä, sillä minkä tahansa valitseekin, kyseessä on hypoteesi, jonka vahvuus ei nykyisessä tutkimustilanteessa eikä edes väitöskirjan tulosten ja tulkintojen perusteella tule lopullisesti selviämään.

Tässä mielessä rakentajamaalausten määrä keskiaikaisen Turun hiippakunnan keskiajalla rakennetuissa kirkoissa ei ole itsestään selvä, minkä huomaa myös väitöskirjasta. Tekijän kartassa luetteloineen tällä tavoin maalattuja kirkkoja on merkitty yhteensä 32, mutta joukosta puuttuvat muun muassa Ulvilan maalaukset, jotka mitä ilmeisimmin ovat rakentajamaalauksia ja mainittu myöhemmin väitöskirjassa.

Väitöskirjan tekijä korostaa perustellusti sitä, kuinka vaikea loppujen lopuksi on määritellä, mitkä ovat ammattilaismaalauksia, mitkä taas rakentajamaalauksia. Tämä ongelma tulee esille kahdessa tai kolmessakin mielessä ja niitä tekijä käsittelee asiallisesti perustellen ja hyvin. Niinpä rakentajamaalausten luonne palautuu siihen, että tekijät eivät olleet saaneet niiden tekemisessä muodollista harjoittelua (formal training) päinvastoin kuin rakentamisessa, mistä johtuen he eivät tunteneet erilaisia maalaustekniikoita.

Kuten tekijä toteaa, erottelu pääasiassa perustuu visuaalisten piirteiden arvioon ja vertailuihin eri maalaustöiden välillä. Tähän tulee mukaan vielä uusi näkökulma: suuri vaihtelu henkilökohtaisten kädenjälkien välillä. Erityisesti tämä koskee muita ornamentaalisempia maalauksia, kuten koristemaalattuja holviruoteita. Tämän johdosta tekijä tunnustaa tietynlaisen varauksen, mutta myös tutkimushistorian merkityksen määrityksissä.

Seuraten tämän arvion kirjoittajan näkökulmaa tekijä on sulkenut käsittelyn ulkopuolelle niin sanotut vihkiristit huolimatta niiden rakentajamaalausluonteesta. Ne todellakin ovat olleet selkeästi välttämätön ja pakollinen osa kirkkorakennusta, sillä ilman niitä ei vihkimistä pyhään tarkoitukseen olisi voitu tehdä. Kaikki muu maalauskoristelu olikin sitten ”ylimääräistä”, tarpeen tai toiveen vaatiessa toteutettavaa ja sikäli kuin kivikirkkohankkeen talous salli. Toisaalta voi arvioida, että juuri vihkiristien tekeminen on antanut edellytykset myös muiden rakentajamaalausten tekemiselle. Jos nimittäin ottaa huomioon sen, kuinka tiiviissä aikataulussa vihkiristit oli tehtävä ennen kuin kirkko voitiin vihkiä käyttöönsä, ei muita tekijämiehiä ollut käytettävissä. Rakennustyömaalla tuskin oli muita henkilöitä, joilla oli tekniset välineet, kuten harpit, ja maalaustarvikkeet maalausten tekemiseen, kuin kirkon rakennusmestari ja mahdollisesti hänen muurariryhmänsä edustajat. En jaksa uskoa suomalaisessa keskiajan yhteiskunnassa olleen tilaa erikoisille ammattilaisille, joiden kenttä olisi kattanut vihkiristien tekemisen kirkkoihin ja jotka olisi kutsuttu paikalle, kun niiden tekemisen aika oli. Tällaista ajatuksenjuoksua seuraten oletus rakennusmiehistä rakentajamaalausten tai, jos halutaan, primitiivisten maalausten, tekijöinä vahvistuu.

Lukiessani väitöskirjaa aloin miettiä, olinko tehnyt virheen ja jos, niin kuinka suuren, jättäessäni vihkiristit rakentajamaalausten ulkopuolelle. Kun nimittäin tekee näin, ei pääse pohtimaan sitä hyvin kiinnostavaa kenttää, joka koostuu kirkoista, joissa on vihkiristit (toki ne ovat olleet kaikissa katolisissa kirkoissa aivan kuten tänäänkin) mutta ei muita rakentajamaalauksia. Esimerkiksi Tenholan kirkossa vihkiristejä on lähes koko vaadittava sarja, muttei muita maalauksia. Miksi ei? Entä ne kirkolliset tilat, joissa on vain ja ainoastaan ruodemaalauksia, kuten esimerkiksi Turun tuomiokirkon torniholvissa ja Liedon kirkossa? Olen aikaisemmin (2003) tehnyt jaon, jossa tällaiset on luokiteltu omaksi ryhmäkseen (”Ruodemaalaukset”). Se oli epäonnistunut yritys, mutta silti paikallaan olisi pohtia, miten tulisi suhtautua ruodemaalauksiin. Ovatko ne ammattilaisten vai rakentajien tekemiä? Vai onko osa edellisten, osa jälkimmäisten?

Tutkimuksen aikajaksoksi tekijä on valinnut vuosien 1430 ja 1540 välin. Edellinen vuosi on nykyisten kivikirkkoajoitusten perusteella perusteltu, sillä vuoden 1425 tienoilla alkoi mantereen kivikirkkojen rakentaminen ja niiden mukana ilmestyivät ensimmäisen kerran rakentajamaalaukset Suomeen. Sen sijaan ensimmäisen kivikirkkoaallon tai -sukupolven kirkoissa välittömästi rakentamisen jälkeiseltä ajalta Ahvenanmaalla sellaisista ei ole jälkeäkään. Ehkä tästä voi tehdä varovaisen tulkinnan, jonka mukaan 1200-luvun lopulla ja 1300-luvulla tämän kaltaisten maalausten tekeminen ei ollut alkanut.

Vuoden 1540 valinta työn loppuvuodeksi sen sijaan on vaikeampi ymmärtää. Se nimittäin sattuu sen ajanjakson keskelle, jolloin kivikirkkoja hiippakuntaan vielä muurattiin joskin nopeasti hidastuvaan tahtiin. Tekijä on ehkä valinnut ajankohdan sitä silmälläpitäen, että tuolle vuosikymmenelle saattoi sattua Urjalan sakariston muuraaminen. Tilassa on maalauksia, joita on syytä pitää rakentajamaalareiden alaan kuuluvina, ja tekijä ehkä on pitänyt sitä hyvänä loppupisteenä: nuorempia ei ole, tähän päättyy keskiajan rakentajamaalausten perinne Suomessa. Näin voi olla, mutta silti olisin kaivannut kannanottoa Keminmaan kirkon kuori-ikkunan sisäpielien maalauksiin 1550-luvulta. Niiden luonnetta ei ole helppo määritellä, sillä yhtäältä ne jotenkin tuovat mieleen rakentajamaalaukset, toisaalta taas sellaiset ammattilaismaalauksiin luetut työt kuin on Siuntion kirkossa. Olen itsekin kahden vaiheilla, mutta oli miten oli, ei olisi haitannut siirtää loppuvuotta siihen rajaan, jolloin selvästikin keskiajan kivikirkkojemme rakentaminen oli katkennut, nimittäin 1550-luku.

Luvussa ”Tutkimusaineisto” tekijä esittelee käyttämänsä kuvallisen aineiston ja lähdeaineiston. Osio on hyvin tärkeä, oikeastaan välttämätön, sillä se pyrkii ensimmäisen kerran koko tutkimushistoriassa laajasti erittelemään aineiston ja antamaan tutkijayhteisölle mahdollisuudet analysoida sitä eri näkökulmista. Tekijä on ryhmitellyt maalaukset viitenä kokonaisuutena kirkkoryhmittäin. Ensimmäinen ryhmä on luettelo kirkoista, joiden suhteen ei ole tietoa niissä olleista rakentajamaalauksista (ei välttämättä ammattilaismaalauksistakaan) lukuun ottamatta vihkiristejä. Luettelo on ansiokas. Sen ongelmana on näennäisen yksiselitteisyyden alla piilevä kriteerien ja muiden seikkojen epäyhtenäisyys. Lukija ei tiedä, minkälaiset lähtökohdat maalausten tekemiselle kunkin kirkon kohdalla ylipäätään ovat olleet. Luettelosta syntyy nimittäin käsitys, jonka mukaan kukin sen kohta edustaa yhtä kokonaista kivestä muurattua kirkkorakennusta. Näin ei kuitenkaan ole todellisuudessa ole, vaan useissa luettelon kohteissa kysymys on keskeneräisistä kirkoista, joiden rakennushankkeessa saatiin muuratuksi vain sakaristo, esimerkiksi Kalvola ja Somero. Lukijalle syntyy siis helposti käsitys, ettei näiden pääosassa, siis kivisessä runkohuoneessa eli kirkkosalissa, ole maalauksia. Tällaisiahan ei voi olla, sillä kivikirkkohankkeen pysähdyttyä kivisakariston rakentamiseen jäi puinen runkohuone käyttöön tullakseen aikanaan korvatuksi useimmiten uudella puukirkolla. Lukija siis eräällä tavalla luulee saavansa enemmän kuin saa.

Toinen luettelon ongelma on se, ettei siitä useinkaan käy selville syy maalausten puuttumattomuuteen. Niinpä esimerkiksi syyt tekijän ilmaisulle ”ei tietoja” koskien maalausten puuttumista Alatornion, Lemböten, Messukylän ja Salon Pyhän Annan kirkoissa poikkeavat ratkaisevasti toisistaan: Alatornio muutettiin 1794–1797 ristikirkoksi, Lemböte raunioitui uudella ajalla, Messukylän seinissä on 1600-luvun maalausfragmentteja, mutta niiden alla olevista ei ole tietoja, ja Salon Pyhä Anna on purettu kokonaan. On siis olemassa selkeä ero sen suhteen, mitä maalauksia on olemassa ja mistä niitä on vielä tulevaisuudessa mahdollista löytää ja missä ne ovat ehdottomasti ja lopullisesti kadonneet. Vasta tällaisen tietokokonaisuuden muodostamisen kautta voitaisiin päästä syvemmälle tutkimuksessa.

Ensimmäisen ryhmän jälkeen kirjoittaja on tehnyt lisäluettelon kirkoista, joiden vihkiristienkään olemassaolosta ei ole tietoja. Tässäkin on ongelmia: esimerkiksi Köyliöstä ja Vöyristä ei voikaan olla tietoja, sillä niihin ei koskaan rakennettu kivistä runkohuonetta. Koska vihkiristit tehtiin vain runkohuoneen, sisäseiniin, jää tieto niiden puuttumisesta ”tyhjäksi”.

Myös muiden neljän ryhmän luetteloissa on vastaavanlaisia ongelmia, mutta tässä ei ole mahdollista eikä tarpeen käydä niitä läpi. Luetteloihin liittyy kolme kaaviota, joissa tietoja täsmennetään. Kunkin perusongelma on se, että sarakkeet ovat järjestyksessä runkohuone, eteinen ja sakaristo. Mielekkäämpää olisi ollut järjestys sakaristo, runkohuone ja eteinen, sillä tämä vastaisi useimpien hiippakunnan kivikirkkojen teknistä rakentamisjärjestystä. Kysymyksessä ei ole muotoseikka: koska työn hypoteettisena lähtökohtana on rakentajamaalausten tekeminen välittömästi rakennustyöhön liittyen, maalauksetkin on oletettavasti pääasiassa tehty alkaen ensimmäisestä vaiheesta eteenpäin. Siten esimerkiksi eteisten eli asehuoneiden maalaukset ovat useimmiten rakennushankkeen myöhäisimpiä. Ajallinen ero ei tietenkään tarvitse olla suuri (yksi talvikausi saattaa riittää), mutta käsittelyjärjestys sakaristo, runkohuone ja asehuone antaisi paremmin mahdollisuuksia hahmottaa maalausten tekemisen dynamiikkaa ja niiden välisiä mahdollisia eroja. Aloitettaessa päärakennusvaiheesta (runkohuone), siirtyen sitten kaikkein myöhäisimpään (eteinen) ja hypäten taas rakentamisen alkuun (sakaristo) hämärretään tarpeettomasti tarkastelua.

Maalausten tuhoutumisen suhteen vaikuttaa turhan osoittelevalta sanoa luterilaisen uskon olleen muiden syiden ohella vaikuttamassa maalausten tuhoutumiseen. Kuten tekijä itsekin toteaa, siihen vaikutti myös katolisuus. Olisikin hyvä pyrkiä pois näistä eräällä tavalla tuomitsevista ilmaisuista ja hyväksyä se, että kaikki uskonsuunnat tuhoavat tahtoen tai tahtomattaan vanhentuneiksi, epämuodikkaiksi tai ”vääriksi” muodostuneita taiteensa ilmiöitä. Kirjoittajan huomio sään ja muiden ympäristötekijöiden aiheuttamaista tuhoista ulkoseinissä ja siten maalauksissa on sinänsä hyvä. Tässä olisi kuitenkin ollut hyvä pohtia asiaa laajemmin, esim. siinä suhteessa, että ulkorappaukseen alettiin joskus, mielestäni 1700-luvun jälkipuoliskolta lähtien, suhtautua välinpitämättömästi.[1] Arvelisin tämän taustan olleen ulkomaalausten tuhoajana merkittävämpi syy.

Fält kertoo selkeästi ja avoimesti tutkimuksensa päämäärät ja rakenteen. Ensiksikin hän esittelee maalaukset valitettavasti kuitenkin osin kompastellen, kuten yllä totesin. Toiseksi hän tarkastelee, miten ne on laadittu tai sommiteltu ja kolmanneksi, mitä ne esittävät. Viimeiseksi hän esittelee tapoja, joilla niitä voi tulkita. Koska aiheita on paljon, on työmenetelmäksi valittu yleisesitys kirkoittain. Hän on erikseen muodostanut yksityiskohtaisen analyysin neljästä kirkosta, jotka hän on valinnut osaksi kronologisin perustein. Niiden rakentajamaalaukset nimittäin edustavat käsiteltävän hiukan yli sadan vuoden ajanjakson alku- ja loppupäätä. Tosin vanhimmat kolme maalauskokonaisuutta – Pernaja, Finström ja Maaria – ovat suunnilleen synkronisia, minkä tekijä toteaakin. Niiden ollessa noin vuoden 1450 tienoilta edustaa Hollola ainoana puolta vuosisataa nuorempaa kerrostumaa. Myös maantieteellisen laajuuden samoin kuin ”tyylit” tekijä on pyrkinyt huomioimaan onnistuen siinä hyvin. Kaiken kaikkiaan neljän erityiskohteen valitseminen ei ole ollut helppoa ja tekijä ansaitsee kiitokset toimivasta ratkaisusta.

Pääluvun 2 otsikkona on ”Challenging images” eikä syyttä. Maalauksia on perustellusti pidetty Suomen keskiajan kaikkein ongelmallisimpina. Tekijä tiivistää kokonaisuuden kolmeen päävaikeuteen, kaikki koskien peruspiirteitä. Ensimmäinen on rakentajamaalareiden anonymiteetti.[2] Asian tarkastelua selkeyttää toki nykyisin se, että lähtökohdaksi on otettu maalareiden olevan rakentajia. Silti ongelmat jäävät mutta siirtyen toiseen paikkaan: itse rakentajat ovat lähes kaikki anonyymeja ja vaikka nimi tiedetään, esimerkiksi Petrus de Kymitto, jää hänen työmaailmansa enemmän tai vähemmän tyhjäksi tai kiistanalaiseksi. Toinen on rakentajamaalauksia koskevien vanhojen kirjallisten lähteiden puuttuminen, ongelma, joka tietenkin on yhteydessä ensimmäiseen. Kolmantena tekijä toteaa vaikeuden tunnistaa saati tulkita aiheita. Tämä ehkä on selvää sanomattakin. Tekijä tuo esiin myös tutkimushistorian perinteen mukanaan kantavan haasteen. Tutkimuksen maalauksiin on nimitäin niiden löytymisestä lähtien suhtauduttu toisella tavalla arvostellen kuin muihin maalauksiin. Fält erottaakin kaksi pääasennoitumista, joille hän antaa nimet primitiivisyyden diskurssi ja kansanomaisen diskurssi. Ensimmäisen introdusoi jo Johannes Öhquist vuonna 1912, jälkimmäinen taas on Helena Edgrenin 1990-luvulla lanseeraama ja arveluni mukaan Ludvig Wennervirran ”kansaa” ihailevista ja samalla ylenkatsovista tulkinnoista modifioidusti lainaamana. Puutteena on pidettävä sitä, että vaikka siinä käydään läpi julkaisuja kirjoittaneet tutkijat, kirkoissa maalauksia esille naputtaneet ja niitä konservoineet kenttätyöntekijät, kuten Oskari Niemi, Pentti Pietarinen ja Raimo Ala-Kärppä sekä Annu ja Tapio Hiltunen, jäävät varjoihin. Julkaisuja kirjoittaneista tutkijoista tekijä analysoi erinomaisesti arkkitehti Anna-Lisa Stigellin väitösmonografiaa (1974) aiheesta. Se onkin ensimmäinen ja ainoa kokonaistutkimus ja selkeän tulkintanäkökulman varaan rakentuva ennen Fältin tutkimusta.[3]

Tekijän käsitellessä attribuointia, toisin sanoen sitä, ketkä oikeastaan tekivät näitä omalaatuisia maalauksia, jättää hän perustellusti eräänlaiset ulkopuoliset amatöörit pois mahdollisuuksien joukosta. Kysyä voikin, mistä sellaisia asianharrastajia Turun hiippakunnan kaltaisessa periferiassa olisi voinut olla. Sen sijaan joudun omasta puolestani miettimään sanojani, joihin Fält viittaa. Olen nimittäin esittänyt tulkinnan, jonka mukaan juuri saksalaiset rakentajat, Suomen toisen kivikirkkosukupolven rakentajat olisivat luontevasti olleet maalareita. Joudun kuitenkin väitöskirjan luettuani uudella tavalla ottamaan huomioon sen, että samankaltaisia maalauksia on myös ainakin yhdessä puukirkossa nimittäin Sastamalassa. Kyseinen noin 1450 rakennettu hirsikirkko on selkeästi tuon aikaisen kivikirkkovyöhykkeen ulkopuolella, mutta aiheet ovat samat kuin kivikirkoissa. Tätä ongelmaa tutkimus joutuu luultavasti vielä pohtimaan paljonkin.[4]

Tekijän metodologinen lähestyminen aiheeseensa alkaa ikonografialla pyrkien määrittämään tekijöiden visuaaliset erikoisominaisuudet. Tästä hän siirtyy myös kuvantekemisen rooliin Turun hiippakunnassa lähinnä tietysti tulkiten, mutta silloin mahdollisimman syvällisesti ja laaja-alaisesti. Sen sijaan ikonologinen askel on hänelle vaikeampi, minkä takia hän valitsee mieluummin visuaalisen kulttuurin toiminta-alueekseen. Fält ei halua kutsua lähestymistään ikonologiseksi, koska hän ymmärtää visuaalisen kulttuurin sitä laveammaksi ja sallivammaksi, tavallaan amorfisemmaksi kuin ikonologian. Visuaalinen kulttuuri ei myöskään ole yhtä kiinnittynyt teksteihin kuin usein ikonologiassa. Fält näyttääkin samaistavan ikonologian ja visual culturen eräänlaisina metodeina, joskin hänellä silti jälkimmäinen tuntuu ennemminkin olevan kohde. Ihailtavan monipuolisesti hän kaiken kaikkiaan pohtii mahdollisuuksia.

Silti yksi näkökulma kannattaa esittää: tekijä kiinnittää luvussa loppujen lopuksi varsin vähän huomiota Suomen rakentajamaalausten erikoisuuteen niiden käytännössä täydellisessä tekstitaustattomuudessa. Muiden maiden tutkijat tuskin tajuavat kuinka hankala tilanne Suomessa on. Jokseenkin kaikki tutkijat, joihin Fält viittaa ja joiden pohdiskeluja hän esittelee, ovat itse asiassa vahvasti sidoksissa kuva-aiheiden tekstuaalisuuteen. Tarkoitan tässä tutkijoita kuten Ernst van Alpen, Norman Bryson, Svetlana Alpers, Kathryn Sharke ja David Morgan. Heidän on vaikea tajuta, millaisissa oloissa periferiassa ollaan (ks. myös alun huomautukseni).

Pääluvussa ”Secunda” tekijä käy huolellisesti läpi kaikki rakentajamaalaukset, jotka hän tuntee. Esitys on johdonmukainen ja hallittu, mutta parista asiasta voi myös mainita. Ensinnäkin lukijaa auttaisi ratkaisevasti, jos kirjassa olisi pohjakaavat kustakin kirkkokohteesta ja siinä olevista maalauksista (numerointi riittäisi). Tällaista käytettiin esimerkiksi jo 1955 Siuntion kirkon maalauksista ja Olof af Hällström laajensi sen luonnoksiin seinistä Hattulan kirkon osalta. Tällöin lukija lyhyellä vilkaisulla hahmottaisi maalausten sijainnin, mutta samalla myös sen, missä niitä ei ole. Viime mainitulla voi olla arvaamattoman suuri merkitys. Erityisen tärkeää tämä olisi kolmilaivaisissa kirkoissa, mutta yhtä lailla myös niissä kohteissa, joissa runkohuonetta ei lainkaan rakennettu vaan kivikirkon rakentaminen jäi sakaristoon, kuten Akaalla. Kyseisenkaltainen menettely olisi auttanut myös tekijää, sillä hän olisi tällöin voinut havaita virheet, jotka valitettavasti nyt raskauttavat sinänsä korkeatasoista esitystä.

Kohdeanalyysit neljästä kirkosta ovat asiallisia ja perusteltuja, mutta tässäkin on syytä huomauttaa epäsystemaattisuudesta maalausten kuvailujärjestyksessä. Erinomainen joskaan ei ehkä aivan varma havainto on Pernajan erään ihmisaiheen tulkinta säkkipillinsoittajaksi, kun taas Finströmin holviaiheiden kosmologinen ulottuvuus Valdemar Nymania seuraten on varsin epäuskottava. Maarian ja Hollolan aiheiden analyysin – varsinkin edellisessä kirkossa erittäin vaikea – suhteen ei ole moitteen sijaa, vaan tekijä hallitsee kokonaisuuden vankasti.

Luku ”Seeing a System” perustuu edellisiin käsitellen maalaustyöryhmiä ja niiden ja niiden tapoja tehdä kuvia. Tarkoituksena on yrittää hahmottaa tekijöiden kuvallisen ilmaisutavan olennaiset osat. Tässä hän onnistuu mielestäni loistavasti eikä valmiiksi rakennettujen kirkkojen suhteen ole tätä kukaan aikaisemmin osannut paremmin hahmottaa. Kesken jääneiden kirkkojen osalta analyysi on hapuilevampaa eikä vain aineiston katkelmallisuuden takia. Juuri täällä nousee esille aikaisemmin huomauttamani ongelma: kirkkorakennuksia ei käsitellä kokonaisuuksina, joiden osissa on maalauksia. Tästä on tarpeetonta sanoa enempää, vaan on jäätävä odottamaan uusia tutkimuksia. Kaiken kaikkiaan tekijä on tehnyt kiitettävän työn.

Kolmannessa osassa saavutaan institutionaalisten, yhteisöllisten ja henkilöihin liittyviin kysymyksiin. Hyvin perustellen ja asiallisesti tekijä käy läpi hiippakunta- ja seurakuntatasot ja muut organisatoriset piirit pyrkien henkilötasolla hahmottamaan sekä mahdollisia lahjoittajia että tekijöitä. Tämän lisäksi hän käsittelee erinomaisella ja esikuvallisella tavalla kaikki ne varmat ja mahdolliset pyhimykset niin hahmoina kuin teksteinä, joita maalauksista voi löytää. Tässä asiassa ei nykyisen tiedon – koskien rakentajamaalausten aiheiden tunnistamista Suomen kirkoissa että kansainvälistä keskiajan ikonografista tietomäärää – varassa voi pitemmälle päästä. Sen sijaan kiinnostava pohtimisen aihe olisi ollut verrata rakentajamaalausten ja ammattimaalausten aiheiden suhteita. On nimittäin selvää, ja sen tekijä useassa kohdassa selkeästi ilmaiseekin, että edeltäjien joukossa on pyhimyksiä, niin raamatullisia kuin muita, ratkaisevasti vähemmän kuin jälkimmäisten. Spekuloimalla ei toki pitkälle pääse, mutta olisi ollut kiinnostavaa lukea, mitä tekijä ajattelee siitä, ettei Neitsyt Mariaa lukuun ottamatta juuri muita naispyhimyksiä ole. Tai ettei apostoleja löydy lainkaan. Myös kristillisen ilmaisun perushahmon Ristiinnaulitun puuttuminen ihmetyttää – ja monien muiden aiheiden. Uskoisin tekijällä voivan olla yhtä ja toista sanottavaa aiheesta, mutta toki on otettava huomioon väitöskirjan laajuuden rajat.

Loppusanoissaan tekijä toteaa, ettei ole halunnut eikä myöskään ole kyennyt vastaamaan kaikkiin työnsä kysymyksiin. Hän on myös halunnut jättää polkuja vaihtoehtoisille tulkinnoille. Tämä on hyvä lopetus ja samalla kehotus muille tarttua aiheeseen. Katja Fältin väitöskirja mahdollistaa laadullisella huipputasollaan uudet alaan koskevat tutkimukset.

Tervetuloa Tahitin teemanumeron pariin. Lehden aiheena on kuvataiteen välittäjäammatit ja työn eri ulottuvuudet. Välittäjillä tarkoitetaan tässä kuvataiteilijoiden ja taideyleisön parissa työskentelevää ammattilaisten ryhmää, jonka työ liittyy taiteen välittämisen eri muotoihin. Haluamme avata kuvataiteen välittäjäportaan työskentelyä, ammattilaisuutta ja asiantuntijuutta, tarkastellen erityisesti sitä kontekstia, jossa työtä tehdään.

Teemanumeron artikkelit ja kirjoitukset käsittelevät alan tekijöille keskeisiä ja arkisiakin kysymyksiä, kuten välittäjän roolia ja osaamista, yleisötyötä, kuratoriaalista työtä, taidetuotantojen verkostomaisuutta, epätyypillisiä työsuhteita ja tehtävien mukana muuntuvaa ammatti-identiteettiä.

Työskenneltyämme kuvataiteen parissa – näyttely- ja tapahtumatuotannoissa, sisältöjen liepeillä ja ytimessä, taiteilijoiden kanssa sekä teosten ja yleisöjen välissä – havahduimme perustavanlaatuiseen ajatukseen: Mitä oikeastaan on työ, jota teemme? Miten ja kenelle sitä teemme? Työnkuvat ja ammatti-identiteetti tuntuivat kaikessa monimuotoisuudessaan ja vaihtelevuudessaan pakenevan pysyviä määrittelyjä. Joitakin yhteisiä nimittäjiä näille roolituksille saatoimme tunnistaa: ”rajalla” tai risteyskohdassa oleminen, sisältöosaamisen ja käytännön tuottamistyön välillä tasapainottelu, vastuu toisaalta taiteesta, toisaalta taiteen vastaanotosta. Myös moni kollega tunnisti mietteemme oitis, ja tulkitsimme että välittäjäammattien keskuudessa olisi tarvetta työn ja tekijyyden lähemmälle tarkastelulle.

Muutama vuosi sitten alkaneessa prosessissa heränneet keskustelut ja ajatukset löysivät tiensä tähän teemanumeroon ja muotoutuivat niin tieteellisiksi artikkeleiksi kuin kentältä kuuluviksi ääniksi. Kirjoittajiksi kutsuimme alan ammattilaisia ja asiantuntijoita.

Taiteen välittäminen on herättänyt viime vuosina kiinnostusta ja aihetta on tarkasteltu eri yhteyksissä. Visuaalisen taiteen keskus Frame järjesti helmikuussa 2014 keskustelutilaisuuden Kuratointi – välitystä vai häiriötä? Nykytaiteen museo Kiasman kansainvälisessä It’s all mediating -konferenssissa ja siihen liittyvässä julkaisussa (2012) pohdittiin kuratoinnin ja museopedagogiikan rooleja ja funktioita museokontekstissa. Verkkolehti Mustekalassa taiteen välittämiseen liittyviin kysymyksiin on pureuduttu mm. kahdessa numerossa – Kuratointi (3/2013) ja Museopedagogiikka ja taiteen välittäminen (3/2011).

Kuvataiteen välittäjäportaan määrittely ja tarkka rajaaminen on haasteellista ja riippuu näkökulmasta. Mukaan voidaan laskea laaja kirjo erilaisia ammatteja, kuten kuraattorit, pedagogit/yleisötyöntekijät, taiteen tutkijat, taidekriitikot, galleristit, managerit, art dealerit, tuottajat ja muut visuaalisen alan asiantuntijat, sisällöntuottajat ja taiteen sekatyöläiset. Välittäjien merkitystä tarkastellaan usein kaupallisina toimijoina ja liiketoiminnan rakenteellisena välikätenä, mutta näkökulma jää väistämättä varsin yksipuoliseksi ja yksisuuntaiseksi.[1] Moniulotteisempi, tekijälähtöinen näkökulma välittäjäammattien työhön ja siihen olennaisesti liittyvään asiantuntijuuteen antaa laajemman kuvan kuvataiteen eri osa-alueilla tehtävästä työstä. Tarkastelukulmaamme ja valintojamme on väistämättä ohjannut oma koulutustaustamme taidehistoriassa, mikä toi artikkeleille toisaalta luontevan julkaisufoorumin. Olkoon teemanumero samalla myös yhdenlainen kuva taidehistorioitsijoiden laajasta työkentästä.

Kantava ajatuksemme lehteä koostaessamme oli, että kuvataide syntyy verkostomaisessa toimintaympäristössä, jossa eri osapuolet ovat sidoksissa toisiinsa. Taide ja kuvataiteilija ovat keskiössä ja katalysaattorina, mutta voidaan ajatella, että tarvitaan monta askelta, jotta taide löytää vastaanottajan luo ja jatkaa elämäänsä taiteentekijän – ja välittäjän – ulottumattomissa. Kuvataide tuotantona on siis monen ammattilaisen summa. Kuka välittää? -artikkelissaan museopedagogi ja taidehistorioitsija Kaija Kaitavuori purkaakin kriittisesti näkemystä taidetuotannosta lineaarisena tavaratuotantoon rinnastuvana teos–esillepano–yleisö-jatkumona. Hän ehdottaa tilalle monisyisempää verkostomallia, jossa taide syntyy olemassa olevalle toimintakentälle ja elää kentän vaikutuksesta. Näkökulmanaan erilaiset käsitykset taiteen yleisöistä, Kaitavuori avaa artikkelissaan tarkemmin museopedagogisen ammattilaisuuden ja erityisosaamisen merkitystä tässä verkostossa.

Tällä hetkellä todennäköisesti yksi puhutuimmista kuvataiteen välittäjäammateista on kuraattori. Itsensä työllistävä ja vapaalla kentällä työskentelevä kuraattori on vakiintumassa tärkeäksi toimijaksi myös Suomessa mm. uusien koulutusohjelmien myötä. Teemanumeron toisessa tieteellisessä artikkelissa Kuinka tutkia kuraattorien esiinnousua ja roolia nykytaiteen tuotannossa? – Taustaa taidesosiologiselle tutkimukselle erikoistutkija ja yhteiskuntatieteilijä Sari Karttunen avaa taiteen välitysammatteja ja kuratointia tutkimuskohteena. Artikkeli pohjustaa Karttusen tulevaa kuratointia käsittelevää tutkimusta. Nyt julkaistavassa tekstissä hän tarkastelee välittäjyyteen liitettyä käsitteistöä, kuraattoreista tehtyä tutkimusta, sekä kuratoriaalisen työn luonnetta, toimintakenttää ja sisältöä taidesosiologian näkökulmasta.

Lehden Kentältä & Arkistosta -osuudessa kuraattorina ja Visuaalisen taiteen keskus Framen ohjelmapäällikkönä työskentelevä Taru Elfving tarkastelee tekstissään Kuraattori nykytaiteen ekosysteemissä kuvataidekentän ekosysteemin kaltaista luonnetta ja edellytyksiä, sekä kuraattorin asiantuntijuuden merkitystä. Kuten kaikissa ekosysteemeissä, myös taiteen ekosysteemissä toiminta on vuorovaikutteista ja monimuotoisuus on toiminnallisuuden ydin.

Määräaikaiset projektityöt, itsensä työllistäminen, apurahalla työskentely ja muu epätyypillinen työ ovat arkipäivää kuvataiteen alalla. Heikkoa palkkatasoa, tai jopa palkattomuutta, perustellaan yleisesti kutsumusammatilla. Myös työn tekemisen ehdot ovat muuttuneet ja epävarmuus työn jatkuvuudesta sekä alan sisällä käytävä kilpailu kasvavat. Kolme taidehistorioitsijaa ja alan tehtävissä toimivaa ammattilaista, Linda Leskinen, Oscar Ortiz-Nieminen ja Saara Karhunen, vaihtavat keskustelussaan ajatuksia opiskelutaustastaan ja työskentelystä pätkä- ja silpputöiden putkessa. 2010-luvulla valmistuneen taidehistorioitsijan ura näyttäytyy paitsi lukuisina projekteina ansioluettelossa myös sekalaisena kertymänä työpöydällä. Parhaimmillaan portfoliotyöläisen epävarma arki antaa kuitenkin monialaista kokemusta ja mahdollisuuden valita itselle mielekkäät työprojektit.

Välittäjäammatissa toimiminen vaatii erilaisten muodollisten ja epämuodollisten roolien omaksumista ja keskenään ristiriitaisten ammatti-identiteettien ylläpitämistä yhtäaikaisesti. Kuinka sovittaa yhteen instituution edustamisen viitta ja taiteen sekatyöläisen identiteetti? Entä mitä opittavaa instituutiolla olisi freelancer-kentältä? Teemanumeron kolumnissa Suomen valokuvataiteen museon intendentti Anna-Kaisa Rastenberger pohtii vastuuta ja mahdollisuuksia toisaalta instituution edustajana, toisaalta vapaan kentän toimijana.

Teksteissä tarkasteltujen välittäjien työ kurkottaa moneen suuntaan. Toisaalta se pyrkii tukemaan ja edistämään taiteilijan työskentelymahdollisuuksia ja toisaalta tuo taiteen vastaanottajan ulottuville. Välittäjäammateissa toimivat tekevätkin hyvin moniulotteista työtä niin sisällön kuin käytännön tasolla: he työskentelevät yhteistyössä taiteilijoiden kanssa, kuratoivat näyttelyitä, tekevät tutkimusta, kirjoittavat taiteesta, tekevät pedagogisesti vaativaa yleisötyötä, tuottavat tapahtumia, osallistuvat taiteen markkinointiin ja myyntiin, neuvottelevat ja koordinoivat.

Sari Karttunen tuo artikkelissaan esille näkökulman, joka saattaa joskus unohtua: välittäjä auttaa taidetta toimimaan yhteiskunnassa. Toivoaksemme tämä ajatus kannattelisi välittäjäammateissa työskenteleviä ja motivoisi tarkastelemaan omaa rooliaan myös laajemmassa mittakaavassa.

Valtaisat kiitokset kirjoittajille sekä Taidehistorian seuralle yhteistyöstä. Kiitos myös Suomen Kulttuurirahastolle.

Toivotamme antoisia lukuhetkiä Tahitin parissa.

Artikkelini aiheena on itsenäisten kuraattoreiden esiinnousu suomalaisella kuvataiteen kentällä sekä laajemmin kuraattorien rooli nykytaiteen tuotannossa. Teksti perustuu suomalaisia ja Suomessa toimivia kuraattoreita koskevan tutkimuksen valmisteluvaiheeseen, jonka osana olen tehnyt monialaisen kirjallisuuskatsauksen taidealan välittäjäammatteihin ja ‑toimintoihin. Lisäksi olen keskustellut viiden nykytaiteen kenttää edustavan informantin kanssa, tehnyt internet- ja sanomalehtiartikkelihakuja, käynyt näyttelyissä, biennaaleissa ja taidemessuilla, lukenut taidelehtiä, näyttelykatalogeja ja kuraattorikirjallisuutta sekä käynyt kuuntelemassa kuraattoriaiheisia seminaareja ja keskustelutilaisuuksia. Varsinaisia tuloksia en voi vielä raportoida, vaan olen vasta muodostamassa käsitystä tutkimuskohteesta. Artikkelin lopussa hahmottelen vaihtoehtoisia tapoja empiirisen tutkimuksen toteuttamiseksi. Valinta niiden kesken riippuu tutkimuksen painotuksesta sekä käytettävissä olevista resursseista. Kuraattoritutkimukseni sai alkusysäyksen viitisen vuotta sitten Kiasmassa amanuenssina toimivan Kati Kivisen vinkistä[1]. Hän kertoi vuonna 2007 perustetun Suomen Kuraattorien Yhdistyksen (SKY) toiminnasta ja tavoitteista. Kuraattorien järjestäytyminen alkoi tietenkin kiehtoa, olinhan tarkastellut aiemmin taideammatteja professiososiologian näkökulmasta ja seurannut etenkin valokuvataiteilijan ammatin kehitystä[2]. Erityisen kiinnostavalta vaikutti itsenäisen kuraattorin ilmestyminen kotimaiselle kuvataiteen kentälle. Kansainvälisesti kuraattorien laajamittainen esiinnousu nykytaiteessa tapahtui jo 1990-luvulla. Ilmiötä on kutsuttu ”kuratoriaaliseksi käänteeksi” tai ”kuraattorien hetkeksi”; itse kuraattorien ja kuratoinnin muuttumiseen on puolestaan viitattu termeillä ”nykykuraattori”, ”uusi kuraattorilaji” ja ”uusi kuratointi”[3]. Kuratoriaalisen käänteen näkyvin merkki ovat kansainväliset, nomadiset tähtikuraattorit, jotka koostavat temaattisia kokonaisuuksia kaikkialle maailmaan levittäytyneisiin biennaaleihin. Kuraattoreita toimii nykyisin myös taidemessujen yhteydessä.[4]

Sophia Krzys Acordin mukaan kuraattoria tarvitaan välittämään institutionaalisen byrokratian, markkinavoimien, taiteilijoiden ja yleisön maun välillä[5]. Kuraattorien sanotaan olevan tänä päivänä merkittävämpiä kuin taiteilijat, taidekauppiaat tai taiteenkeräilijät, ja pyörittävän taidemaailmaa[6]. He luovat nykytaiteelle merkitystä ja arvoa näyttelyiden kautta. Kuraattorien asemasta todistavat osaltaan brittiläisen Art Review ‑lehden vuosittaiset Power 100 -listat. Hans-Ulrich Obrist oli ykkössijalla vuonna 2009 ja on siitä lähtien sijoittunut 10 kärkeen[7]. Vuonna 2012 huipulla oli Carolyn Christov-Bakargiev, joka kuratoi Documenta 13:n vuonna 2012 ja Istanbulin biennaalin vuonna 2015. Joka vuosi ranking-listalle on päässyt iso joukko muitakin kuraattorinimiä, kuten Okwui Enwezor, Massimiliano Gioni, Vasif Kortun ja Adam Szymczyk[8]. Power 100 on yksi kansainvälisessä taidemaailmassa käytössä olevista mittaristoista, joista useimmat palautuvat viime kädessä taidekauppaan.

Oman kuraattoritutkimukseni kysymyksenasettelua sitoo se, että työskentelen Kulttuuripoliittisen tutkimuksen edistämissäätiössä (Cupore), joka on pääasiassa valtion rahoituksen turvin toimiva sektoritutkimuskeskus. Tässä kehyksessä kuraattoreiden tutkiminen on tällä hetkellä perusteltavissa viittaamalla luovan alan kehittämisohjelmiin ja kansainvälistämishankkeisiin, joissa on kiinnitetty huomiota välittäjäportaan puutteisiin. Kuraattoriaihe hyväksyttiinkin esityksestäni nopeasti Cuporen tutkimusohjelmaan. Käytännössä hanke on viivästynyt jäätyään toistuvasti toimeksiantojen jalkoihin, mutta onnekkaasti monet niistä ovat sivunneet teemaa[9]. Pitkittymisestä on ollut jopa etua tutkimukselle. Kun viisi vuotta sitten etsin tietoa suomalaisista kuraattoreista, etenkin itsenäisistä kuraattoreista, nimilista jäi lyhyeksi. Monissa maissa iso nytkähdys kuraattorien määrässä on tapahtunut sen jälkeen, kun on perustettu tutkintoon johtava koulutus[10]. Suomessa maisteritason koulutus alkoi vasta 2010-luvulla: Aalto-yliopiston
CuMMA otti ensimmäiset opiskelijat vuonna 2010 ja Taideyliopiston Praxis vuonna 2012. Tutkimukseni onkin muuttunut seurantatutkimukseksi, joka ajoittuu kohdeilmiön ratkaisevaan kehitysvaiheeseen. Sinä aikana kun olen kypsytellyt aihetta, suomalainen kuraattorikenttä on kasvanut ja noussut jopa kansainväliseen näkyvyyteen. Osana tutkimuksen valmisteluvaihetta kartoitin taidesosiologian tekstikirjojen kuvauksia taidetuotannon prosesseista, jotta saisin kehikon kuraattorien paikan pohdinnalle. Samaan aikaan tein taidesosiologian ohella kirjallisuushakuja usean muun tieteenalan piiristä. Osumia tuli ennen muuta seuraavilta aloilta: kulttuurintutkimus, mediatutkimus, taidehistoria, taidekasvatus, organisaatiososiologia, ammattien sosiologia, kulttuurintaloustiede, liiketaloustiede, talousmaantiede ja (taide)hallinnontutkimus. Funktioihin viittaavina hakusanoina käytin muun muassa termejä distribution, dissemination, diffusion, circulation, mediation ja brokerage. Toimijoihin viittaavia termejä olivat intermediaries, mediators, managers, brokers ja agents. Lisäksi käytin etsinnässä visuaalisen alan välittäjien ammattinimikkeitä, kuten curator ja art dealer.

Taidesosiologisissa esityksissä kuraattorit ja kuratointi, sikäli kuin ne mainitaan, lasketaan kuvataiteen välitysportaan ammatteihin ja toimintoihin. Välitysportaalla tarkoitetaan tehtäviä ja toimintoja, jotka liittävät tuotantoa ja kulutusta yhteen. Monet taidesosiologit korostavat välittäjäportaan ja sen tutkimisen tärkeyttä, koska katsovat juuri sen kautta voitavan vaikuttaa taiteen yhteiskunnalliseen asemaan ja käyttöön. Victoria D. Alexander esimerkiksi toteaa, että taiteen on päästävä niiden ihmisten luota, jotka ovat sen luoneet, niiden luo, jotka sitä kuluttavat[12]. Howard S. Becker näkee välitysjärjestelmät myös taiteen tekemisen mahdollistajina: ne yhdistävät taiteilijat yhteiskuntansa talouteen tuomalla taideteokset sellaisen yleisön ulottuville, joka arvostaa niitä ja on valmis maksamaan riittävästi, jotta työ voi jatkua[13]. Taiteen vaikutuksista kiinnostunut Hans van Maanen korostaa, että välitystoiminto vaikuttaa olennaisesti siihen, miten taide toimii yhteiskunnassa[14].

Victoria Alexanderin ”kulttuuritimantti” osoittaa välitystoiminnon keskeisyyden taidetuotannossa (kuvio 1); Alexander on kehittänyt edelleen Wendy Griswoldin alun perin esittämää kulttuuritimanttia ja lisännyt keskiöön juuri välitystoiminnon[15]. Kulttuuritimantissa välittäjät kytkevät toisiinsa yhtäällä taiteen tekijät ja kuluttajat ja toisaalla taiteen ja yhteiskunnan. Positivistinen taidesosiologia kutsui tuotannon, välityksen ja vastaanoton ketjua taiteen sosiaaliseksi prosessiksi tai taideprosessiksi[16]. Tämä ketju kulkee Alexanderin kuviossa vaakasuoraan keskellä. Tällaisia kaavamaisia esityksiä käytetään tekstikirjoissa osoittamaan taiteen sosiaalista sidonnaisuutta sekä rajaamaan oppialan tutkimuskohdetta. Positivisteille tämä oli erityisen tärkeää, sillä luonnontieteen ihannetta noudattava tutkimus ei saanut sekaantua esimerkiksi esteettisiin arvostelmiin muutoin kuin empiirisesti havaittavina käyttäytymistapoina. Kirjallisuuskartoitukseni löydökset olivat osin hämmentäviä mutta nostivat myös esiin kuraattorin roolin eri ulottuvuuksia. Päädyin toteamaan, että välitystoiminto määritellään sumeasti niin taidesosiologiassa kuin useilla muillakin tarkastelemillani aloilla, kuten kulttuurin taloustieteessä. Yksittäisistä spesifeistä välittäjäammateista (myös kuraattoreista), on tehty loistavia erillistutkimuksia, mutta välitystä kokonaisuudessaan tarkastelevaan yleisesitykseen en törmännyt. Oli yllättävää, että missään ei edes kootusti pohdita sitä, mitä kaikkea välittäjät voivat välittää ja keiden tai minkä välillä. Käsitys välitystoiminnosta saa hyvin erilaisia sävyjä riippuen siitä, sanotaanko sen tapahtuvan taiteen ja talouden vai taiteen ja yhteiskunnan välillä tai ajatellaanko välitettävän aineksen olevan informaatiota, tavaraa vai työtä.

Havahduin ihmettelemään sitä, että taidesosiologian oppi- ja tekstikirjoissa kuvataiteen tuotanto esitetään tavalla, joka ei tunnu sopivan huomattavaan osaan nykytaiteesta. Kyseessä on oppiala, joka tuntuu itselleni läheisimmältä ja johon olen yleensä nojautunut kuvataiteeseen liittyvissä tutkimuksissani. Prosessikuvausten perustana vaikuttaa olevan kuvataiteessa 1800-luvulla kehittynyt kauppias-kriitikkojärjestelmä, jota useat taidesosiologian klassikot ovat tutkineet[17]. Kuvataideprosessi esitetään asiaa sen enempää pohtimatta tai perustelematta perinteisen teollisen tuotannon ideaan nojaavan lineaarisen ketjumallin avulla. Ensin ydintuottajaksi käsitetty taiteilija tekee tykönään taideteoksen. Teoksen valmistuttua välittäjäporras ottaa vastuun sen levityksestä. Teoksen tuotannon ajatellaan olevan spekulatiivista, siis ei tilauksesta tai toimeksiannosta tehtävää. Teos ymmärretään kiinteäksi, markkinoilla myytäväksi tarkoitetuksi objektiksi. Kuvataide saatetaan tekstikirjoissa ottaa jopa esimerkiksi typistetystä tuotantoketjumallista, jossa tekijä voi myydä teoksiaan suoraan asiakkaalle ilman välikäsiä. Mallit viittaavat aikaan, jolloin nykyisen kaltaisista kuraattoreista ei ollut tietoakaan. Nathalie Heinich kutsuu välittäjien paljoutta ja tärkeyttä ”paksuudeksi”, ja hän liittää tämän piirteen bourdieuläisittäin taiteen kentän autonomiaan.[18]

Mallikuvaukset eivät ota huomioon installaatioiden yleisyyttä nykytaiteessa, samoin ne sivuuttavat sen, että monet teokset ovat olennaisesti immateriaalisia, temporaalisia tai sosiaalisia. Kuvauksissa ei liiemmin puhuta biennaaleista, jotka eivät ole niinkään taiteen ostopaikkoja (vaikka sitäkin ne voivat olla) vaan elämyksiä tarjoavia spektaakkeleita tai yhteiskunnallis-poliittisen keskustelun paikkoja. Tekstikirjaesityksissä ei viitata myöskään yhteisötaiteen kaltaisiin ilmiöihin, joissa monesti tärkeintä on prosessi. Yhteisötaidetta tehdään kollaboratiivisesti, jolloin taiteilijan, kuraattorin ja yleisön roolit sekoittuvat. Mitään konkreettista, pysyvää teosta ei välttämättä synny, jollei oteta huomioon dokumentaatioita ja niistä luotuja kokonaisuuksia. Prosessin tulokset voivat olla esimerkiksi sosiaalisia suhteita tai oppimista. Kaiken kaikkiaan nykytaiteen on luonnehdittu siirtyneen esteettisten objektien tuotannosta kohti taiteellis-kulttuuristen palveluiden tarjontaa[19].

Kuvataideprosessin yksioikoiset kuvaukset taidesosiologian opuksissa pysäyttivät miettimään nykytaiteen tuotannon luonnetta. Kuvataidetta tehdään nykyisin niin monella tavalla, että tarvitaan useita erilaisia prosessikuvauksia. Ketjumallien sijaan tai rinnalle tarvitaan verkosto- ja rihmastomalleja (ks. Kaija Kaitavuoren artikkeli tässä numerossa). Ketjumallillakin saattaa olla paikkansa nykytaiteessa, sillä myös teollista menetelmää ja skaalaa käytetään, ajatellaan vaikkapa Takashi Murakamia. Kirjoissa esitetyt yksinkertaistukset panivat pohtimaan myös viitekehyksiä, joista käsin taidetuotantoa tarkastellaan. On hämmentävää, että taidesosiologeillakin on taipumus esittää kuvataideprosessi niin vahvasti talouden näkökulmasta. Kulttuurintutkimuksen piiristä sen sijaan löytyy toisentyyppisiä prosessikuvauksia, joissa merkityksenannolla ja tulkinnoilla (artikulaatiolla) on olennainen rooli[20]. Nykytaiteen moninaisuuteen kuuluu taiteen tekeminen yhteiskunnallisena tai poliittisena toimintana. Välitystoiminta tällä ulottuvuudella näkyy Victoria Alexanderin kulttuuritimantissa pystysuuntaan luettuna (taide – yhteiskunta). Talouden käsitteet ovat olleet viime vuosina keskeisiä suomalaisessa kulttuuripolitiikassa puhuttaessa taiteen välitystoiminnoista. Yhtä kuraattori-informanteistani harmittikin, että välittäjien tehtäväksi on määritelty taiteen muuttaminen markkinoitaviksi tuotteiksi, sillä itse hän mielsi toimivansa juuri taiteen ja yhteiskunnan tai taiteilijoiden ja kansalaisten välillä.

Kun lähdin tekemään kirjallisuushakua, tavoitteenani oli selkiyttää käsitystäni kuraattoreista välitysportaan edustajina. Välittäjien ja välityksen määrittely osoittautui kuitenkin sekavaksi. Myönteistä oli, että matkalla löytyi monia käsitteitä, jotka nostavat esiin kuratoinnin eri puolia. Kirjallisuutta kahlatessani ymmärsin myös, että kuraattorien määritteleminen itsestään selvästi välitysportaan toimijoiksi supistaa näkökenttää. Kuraattorit osallistuvat vaihtelevassa määrin (ja vaihtelevassa merkityksessä) itse taidetuotantoon, ja kriitikoiden lailla he muodostavat vaikutusvaltaisen osan taideyleisöstä. Opin myös, että on eri asia lähestyä kuratointia välitysfunktion kuin tiettyjen ammattien tai erikoistumisalueiden näkökulmasta. Ihmiset, jotka toimivat kuraattoreina, liikkuvat niin tuotannon, välityksen kuin vastaanotonkin alueilla erilaisilla painotuksilla. He harjoittavat tyypillisesti useita eri ammatteja nykytaiteen kentällä ja sen ulkopuolellakin. Se, mitä kuuluu kuraattorin tehtävään, ei vaikuta aivan selkeästi rajatulta ja vaihtelee kontekstista toiseen. Vilkas kuraattorikeskustelu ja kiivastahtinen julkaisutoiminta kertovat siitä, että kuratoinnin ydintä ja kuraattorin paikkaa taidetuotannossa määritellään parhaillaan kiihkeästi. Yleisellä tasolla välittäjiä kuvataan tutkimuskirjallisuudessa silloiksi erillään olevien ja toisistaan poikkeavien yhteiskunnan sfäärien, toimintakenttien tai toimijaryhmien välillä. Galleristien sanotaan välittävän taidetta ja taloutta, kriitikoiden taideteoksia ja yleisöä[22]. Välittäjät sijaitsevat rajalla ja kykenevät yhdistämään erilaisia rationaliteetteja, näkökulmia ja toimintalogiikoita. Kaksi- tai monikielisyytensä ansiosta heidät voidaan nähdä tulkkeina tai kääntäjinä. Kuraattorikeskustelun ja ‑kirjallisuuden perusteella ammattikunnassa on suurta variaatiota. Osa instituutioiden palveluksessa olevista kuraattoreista muistuttaa tehtävänkuvaltaan ja suuntautumiseltaan taidepedagogeja ja yleisötyöntekijöitä. Itsenäisten kuraattorien joukossa vaikuttaa olevan ainakin tuottaja-managereja, poliittisia aktivisteja ja sosiaalityöntekijöitä. Jotkut kuraattorit liittävät toisiinsa näyttelyitä järjestäviä instituutioita ja taiteilijoita välittäen työ- ja esiintymistilaisuuksia ja tarjoten apua esimerkiksi sopimusten teossa[23]. Kuraattorien moninaisen roolin kartoittamiseen tarvitaan siis useita erilaisia välittäjäkäsitteitä. Seuraavassa esittelen muutamia tutkimuskirjallisuudesta löytyneitä käsitteitä, joita pidän hedelmällisinä kuraattoreita tarkasteltaessa.

Taiteilijan käsite nousee vääjäämättä esiin kuraattoreita tarkasteltaessa. Kuraattorikeskustelussa ja ‑kirjallisuudessa toistuvat kysymykset, millä kriteereillä kuraattori on taiteilija ja missä määrin kuratointi on taiteellista tai luovaa työtä. Se, mistä tällöin puhutaan, ei kuitenkaan ole itsestään selvää; sama koskee sitä, millä tavoin kuraattori osallistuu taidetuotantoon. Kuraattorin panos on ilmeinen silloin, kun hän tilaa taiteilijalta konseptinsa mukaisia teoksia. Hän vaikuttaa aina myös teosten valikoinnin ja esillepanon kautta. ”Kehystäminen” voi tapahtua konkreettisesti teosten rinnastuksilla ja sijoittelulla tilaan tai tekstin tai puheen muodossa. Kuraattorin taiteilijuudesta puhuttaessa viitataan usein elokuvateorian auteur-käsitteeseen[24]. Kuraattorin toiminta voidaan käsittää aivan omaksi taiteenlajikseen ja näyttely omaksi erityiseksi (taide)välineekseen, jonka kautta kuraattorit tuovat esiin omaa ääntään ja näkemystään. Bruce Altshulerin mukaan freelance-kuratoinnista on viimeisten sadan vuoden aikana sukeutunut globaali taidemuoto[25].

Ajatus näyttelyn tekemisestä taiteeseen verrattavana tekona pannaan usein sveitsiläisen Harald Szeemannin (1933–2005) nimiin. Häntä pidetään ensimmäisenä uudentyyppisenä kuraattorina, joskin hän käytti itsestään termiä Austellungsmacher. Szeemannin erityisyytenä pidetään sitä, että hän muutti museon taiteen tuottamisen paikaksi, eräänlaiseksi laboratorioksi. Szeemann kokosi yli 50-vuotisen uransa aikana useita paljon keskustelua herättäneitä ja taiteen historiaan jääneitä näyttelyitä, kuten ”Live in Your Head: When Attitudes Become Form” Bernin taidehallissa vuonna 1969 ja Documenta 5 Kasselissa vuonna 1972[26]. Näistä edellisen merkityksestä nykytaidenäyttelyiden historiassa kertoo se, että siitä tehtiin toisinto Venetsian biennaaliin vuonna 2013.[27] Näyttelyiden historian kirjoittaminen puolestaan on bourdieuläisittäin tulkittuna merkki kuratoriaalisen kentän rakentamisesta[28].

Howard S. Becker tekee taidemaailman toimijoiden keskuudessa erottelun taiteilijoiden ja tukihenkilöstön kesken[29]. Becker ymmärtää roolit sosiaalisesti määritellyiksi, siis ajasta, paikasta ja tilanteesta riippuviksi ja muuttuviksi. Tästä katsannosta kuraattorin tehtävän määrittely on taidemaailmassa käymistilassa; uudelleen määrittelystä neuvotellaan ja jossain määrin varmasti kamppaillaankin. Yksittäisissä hankkeissa kuraattorin rooli vaihtelee taiteellisen tai taiteeseen vertautuvan työn tekijästä tuottajaan tai manageriin. Yksi rajankäynti on meneillään instituutioiden palveluksessa olevien ja itsenäisten kuraattorien kesken; näistä edelliset ovat tehneet näyttelyitä melko lailla nimettöminä ja näkymättöminä virkamiehinä, kun taas jälkimmäiset nousevat esiin taiteilijaan vertautuvalla singulariteetillään[30]. Oma kysymyksensä ovat taiteilija-kuraattorit, joista osa mieltää kuratoinnin taiteeksi, osa ei-taiteeksi ja osa joksikin välimaastoon jääväksi; oletettavasti heidän tapansa tehdä tätä työtä myös vaihtelevat. Taiteilija-kuraattori Ville Laaksonen kuuluu niihin, joille kuratointi on taidetta. Hän toteaa Voima-lehden haastattelussa seuraavasti: ”Kuratointi on osa taiteellista työskentelyäni. Toimin siltä pohjalta, että kuratointi on taiteen tekemisen kanava siinä, missä mikä tahansa muu.”[31]

Arts management ‑kirjallisuus antaa vastapainoa taiteellistamiselle ja teoretisoinnille, joka leimaa viimeaikaista kuraattoripuhetta. Korkealentoista diskurssia tarvitaan ammatillisen erikoistumisalueen muodostamiseksi ja sen harjoittajien aseman vahvistamiseksi. Se voi peittää näkyvistä tosiasian, että kaikenlainen järjestäminen, tuottaminen, manageroiminen, hallinnoiminen, tilojen, välineiden, työvoiman ja rahoituksen hankkiminen ovat osa kuraattorin työtä. CuMMA-ohjelman koordinaattori Henna Harri luonnehtii kuraattoreita ”taidokkaiksi jonglööreiksi[32]. Tähtikuraattoreilla voi olla assistentteja mutta valtaosa kuraattoreista hoitaa itse käytännön asioita. Christoph Behnke (2010) tarkastelee Harald Szeemannia ja When Attitudes Become Form ‑näyttelyä (1969) kiinnostavasti tästä näkökulmasta. Szeemann toimi itsenäisenä, instituutioiden ulkopuolisena näyttelyiden tuottajana vuonna 1969 perustamansa Agentur für geistige Gastarbeiterin kautta. Behnken mukaan yksi Szeemannin innovaatioista oli kutsua näyttelyyn taiteilijoita, eikä valita sinne jo olemassa olevia taideteoksia.[33] Nykytaiteen kuratointiin sisältyykin olennaisesti työskentely taiteilijoiden kanssa, mikä monipuolistaa kuraattorin mahdollisuuksia vaikuttaa taidetuotantoon.

Manageroinnin erityistapaukseksi voitaneen katsoa kuraattorin roolin käsittäminen fasilitoinniksi, muiden toiminnan helpottamiseksi ja aikaansaannosten edistämiseksi. Yksi informanteistani (näyttelyamanuenssi) sanoi mieltävänsä oman roolinsa juuri mahdollistajaksi. Kansainvälisistä tähtikuraattoreista samoilla linjoilla on Venetsian biennaalin kuraattorina vuonna 2007 toiminut Robert Storr, joka vertaa kuraattorin tehtävää kustannustoimittajaan ja kiistää ehdottomasti ajatuksen, että kuraattori olisi taiteilija[34]. Storr sanoo olevansa ylpeä siitä, että on löytänyt kykyjä ja kannustanut kohti saavutuksia; hän katsoo toimineensa tiukkana mutta kunnioittavana ensilukijana. Tässä puheessa kuraattori asettaa itselleen velvollisuuksia taidetta ja taiteilijoita kohtaan: hänen tehtävänsä on tukea näitä kohti entistä korkeampia saavutuksia. Kuraattori on avustava toimija, joka vetäytyy kulisseihin pikemmin kuin pistää nimensä taiteilijajoukon yläpuolelle. Kuraattorin tehtävä voi saada fasilitoivassa määrittelyssä paitsi eettisiä myös emotionaalisia ulottuvuuksia. Kuraattori voi olla kätilö, muusa tai henkilökohtainen valmentaja. Tämä merkitsee usein sitä, että kuraattorilla on pitkäaikainen suhde joukkoon taiteilijoita, joiden tekemistä hän seuraa kiinteästi.

Monissa kuvauksissa kuraattorin työstä korostuu ajatus olemassa olevien teosten uudelleen järjestämisestä, kokoavan konseptin kehittämisestä sekä uusien tulkintojen ja merkitysten antamisesta. Kuratoinnin leviämistä käsittelevässä kirjassaan David Balzer (2014) viittaa antropologi Claude Lévi-Straussilta peräisin oleviin bricolagen ja bricoleurin käsitteisiin[35]. Bricoleur luo uutta siitä, mikä on käsillä. Hänen toimintansa perustuu konkreettisen logiikkaan. Vastakohtana oleva insinööri sen sijaan lähtee toteuttamaan ideaa. Kuraattorikirjallisuuden perusteella vaikuttaa siltä, että näyttelynteko voi lähteä yhtä lailla käsillä olevan kuin teoreettisen konseptinkin pohjalta. Balzerin esiin nostama bricolagen käsite tuntuu silti koskettavan jotain olennaista, joka viittaa näyttelyn rakentamisen ei-verbaalisiin ja kenties ei-verbalisoitavissa oleviin ulottuvuuksiin. Tämä tulee esiin Sophia Krzys Acordin mikroetnografisessa tutkimuksessa kuraattoreiden ja taideobjektien suhteesta ja kuraattorien hiljaisesta, ruumiillistuneesta tiedosta[36]. Kuraattorin työn luonteesta kertoo osaltaan se, kuinka sitä opetetaan ja kuinka sitä ajatellaan voitavan oppia[37]. Yhtäällä siinä näyttää olevan keskeistä taiteen tuntemus ja toisaalla käytännön tuottajan taidot. Näiden yhteen kurominen ja omaksuminen edellyttävät pitkää harjoitusta.

Ylipääsemättömiin käsitteisiin kuraattoreista – ja monista muistakin taide- ja kulttuurikentän toimijoista – puhuttaessa kuuluu portinvartija. Victoria Alexanderin määritelmän mukaan portinvartija suodattaa kulttuurituotteiden ja ‑tuottajien virtausta systeemiin ja sieltä pois[38]. Valintoja tehdessään portinvartija voi suosia tai syrjiä tiettyjä tyylisuuntia, välineitä tai taiteilijoita. Hän vaikuttaa näkyvyyteen, makuihin, uriin, tuloihin ja omaisuuksien arvoon. Portinvartijan käsite nostaa esiin kysymyksen kuraattorien vallasta, josta on puhuttu paljon Suomessakin[39]. Kira Sjöberg (2011) arvioi, että itsenäisten kuraattorien myötä kuvataiteen kentälle on tulossa rakennemuutos[40]. Kuratoinnin varat ja valta ovat perinteisesti olleet lähinnä isoilla taideinstituutioilla. Osa tuntemistani taiteilijoista puolestaan pelkää, että kuraattorit vievät siivun kuvataidealan rahoituksesta. Kansainvälisesti on jo vuosikymmenet keskusteltu siitä, riistävätkö etenkin tähtikuraattorit taiteilijoita[41]. Osa kuraattoreista kokee vallan ongelmaksi ja haluaa jakaa sitä muiden kuraattorien, taiteilijoiden ja kansalaisten kanssa. Kun portinvartijuudesta ei pääse eroon (valintoja on väistämättä tehtävä), oma rooli yritetään tehdä mahdollisimman läpinäkyväksi. Tämä pyrkimys kokemukseni mukaan leimaa osaa kuraattoripuheesta ja myös monia näyttelyitä.

Pidän mielenkiintoisena ja osaan nykytaiteen kuraattoreista soveltuvana myös gramscilaista orgaanisen intellektuellin käsitettä. Moni tähän kategoriaan laskettavista kuraattoreista on tutkijoita tai toimii yhdessä tutkijoiden tai filosofien kanssa. Joukossa on paitsi taiteen myös esimerkiksi yhteiskunta- ja luonnontieteen tutkijoita. Tässä mallissa taide ei ole markkinahyödyke vaan yhteiskunnallista ja poliittista toimintaa. Se ei ole yksityisesti kulutettavaa palvelua tai tavaraa vaan se tapahtuu julkisessa sfäärissä (ja olennaisesti luo sitä). Kuraattorit tarjoavat alustoja yhteiskunnalliselle kohtaamiselle ja katalysoivat keskustelua ja toimintaa. Osa tällä tavoin suuntautuneista kuraattoreista toimii etabloitujen taideinstituutioiden ulkopuolella mutta osa pyrkii muuttamaan niitä sisältä käsin. Pohjoismaisten kuraattorien keskuudessa on ollut vahvana suuntauksena niin kutsuttu ”uusi institutionalismi”, jonka edustajiin on laskettu esimerkiksi Tenstan taidehallin (Tukholma) johtaja Maria Lind ja Van Abbemuseumin (Eindhoven) johtaja Charles Esche. Molemmat ovat itsenäisinä kuraattoreina kansainvälisesti tunnettuja. Taidekeskukset ovat ottaneet ohjelmistoonsa näyttelyiden oheen tai niiden sijaan seminaareja, paneelikeskusteluja, julkaisuja ja interventioita. Kuraattori-johtajat käyttävät mediuminaan koko instituutiota.[42] Myös residenssikeskukset toimivat usein tämäntyyppisen kuratoinnin alustana.

Viimeisenä itseäni innoittaneena käsitteenä mainitsen Pierre Bourdieun ”kulttuurivälittäjän”, joka johdattaa pohtimaan kuraattorien kaltaisten kulttuuriammattien harjoittajien positiota yhteiskunnan luokkarakenteessa eikä vain suppeasti taidetuotannon sisällä. Distinction-teoksessaan Bourdieu viittaa kulttuurivälittäjällä tiettyihin keskiluokan professioihin[43]. Kyse on pikemmin uusista (kuten kulttuurijournalistit) kuin vanhoista välitysammateista (galleristit ja kriitikot). Uusi pikkuporvaristo on Bourdieun mukaan omillaan ammateissa, joihin liittyy esittäminen ja esitteleminen (myynti, markkinointi, mainostaminen, PR, muoti, sisustus jne.), samoin kuin kaikissa instituutioissa, jotka tuottavat symbolisia hyödykkeitä. Hän sisällyttää joukkoon myös kulttuurituotannon ja ‑organisaatiot, joiden hän toteaa laajentuneen merkittävästi edeltäneinä vuosina (alkuteos on vuodelta 1979). Kulttuurivälittäjän käsite on löyhähkö ja tarkoitettu viittaamaan suureen muutokseen Ranskan ammattirakenteessa: koulutetun palkansaajajoukon kasvuun, palvelusektorin voimistumiseen sekä joukkoviestinnän, kulttuurin ja ylipäätään merkitysten ja symbolien kanssa tekevien ryhmien vahvistumiseen. Monet kulttuurintutkijat tarttuivat hanakasti Bourdieun käsitteeseen, joka korosti sitä, että välitysprosessi ei ole neutraali vaan siinä tapahtuu jotain. Keith Negusin mukaan kulttuurivälittäjät muovaavat aktiivisesti sekä tuotannon että kulutuksen puolta riippuen paikastaan tuotantosyklissä sekä palauteprosessien luonteesta[44]. Tämä on mielestäni olennainen seikka myös kuraattorien tapauksessa. Heidän moninainen toimintatapansa tarjoaa useita erityyppisiä ja ‑tasoisia mahdollisuuksia vaikuttaa – tietoisesti tai tahattomasti – kulttuurituotteisiin ja niiden vastaanottoon.

Osa kulttuurivälittäjä-käsitteen hyödyntäjistä on tarttunut Bourdieun huomioihin ryhmän erityisestä luokka-asemasta. David Wright esimerkiksi katsoo, että kulttuurivälittäjät pitävät yllä kulttuurin poissulkevuutta. He luovat ja pönkittävät uskoa taiteen, taiteellisen työn ja taiteilijan erityisyyteen[45]. Wright kysyy, eikö välitysprosessi uusinna epätasa-arvoa kulttuurisen pääoman ja vallan jakautumisessa. Kulttuurivälittäjät kuuluvat Bourdieun hahmotelmassa hallitsevan luokan hallittuun fraktioon, minkä vuoksi heidän suhteensa kulttuurin demokratisoimiseen on ambivalentti. Kuraattorien tapauksessa tämä pohdinta herättää kysymyksiä esimerkiksi suhteessa kuratoinnin pedagogiseen käänteeseen tai taiteen sosiaaliseen käänteeseen. Empiirisessä tutkimuksessa on siis syytä kiinnittää huomiota yhtäällä kuraattorien sosioekonomiseen taustaan ja koulutukseen ja toisaalla siihen, kuinka he suhtautuvat taiteen saavutettavuuteen. Tämä on kulttuuripoliittisesti tärkeä kysymys. Tähän mennessä olen löytänyt ainoastaan yhden ammatti- tai professiososiologisen tutkimuksen nykytaiteen kuraattoreista. Referoin seuraavaksi sen tuloksia, koska ne antavat hyvää vertailupohjaa ja virikettä suomalaisen kuraattorikentän tarkasteluun. Tutkimuksen toteuttivat Laurent Jeanpierre ja Séverine Sofio vajaa kymmenen vuotta sitten Ranskassa paikallisen kuraattoriyhdistyksen toimeksiannosta[46]. Rahoitukseen osallistui kulttuuriministeriö. Tutkijoiden mukaan vastaavaa tutkimusta ei ole tehty aiemmin Ranskassa eikä tiettävästi missään muuallakaan. Tutkimus nojaa verkkokyselyyn, joka tehtiin vuonna 2008. Kysely oli laaja: yli 90 lomakekysymystä ja runsaat 800 vastaajaa. Tutkijat totesivat kuraattorien määrän kasvaneen Ranskassa 1990- ja 2000-luvulla johtuen muun muassa nykytaidetta suosivasta kulttuuripolitiikasta.

Jeanpierren ja Sofion tutkimuskysymykset olivat konkreettisia: millainen on kuraattorien koulutus- ja sosioekonominen tausta, miten kuratointia voidaan luonnehtia ammatillisena ja sosiaalisena toimintona, millä tavoin ja kuinka paljon kuraattorit ansaitsevat työstään ja kuinka he itse näkevät toimintansa sisällön ja suhteensa muihin taidekentän toimijoihin. Tutkimus kohdistui nykytaiteen parissa työskenteleviin kuraattoreihin riippumatta siitä, toimivatko he itsenäisinä tai palkattuina jossain instituutiossa. Jeanpierre ja Sofio korostavat, että kaikki tutkimuksen perusjoukkoon kuuluneet ja kyselyyn vastanneet henkilöt eivät työskennelleet kuraattorin nimikkeellä eivätkä edes identifioituneet siihen. Ranskassa käytetään sekä perinteistä näyttelykomissaari-termiä (commissaire d’exposition) että anglosaksista perää olevaa kuraattori-termiä (curateur).[47]

Erityinen kuraattorikoulutus samoin kuin kulttuurituottaja- ja managerikoulutus olivat tutkimuksen aikaan yleistymässä ranskalaisten kuraattorien keskuudessa. Naisten osuus alalla oli samaan aikaan kasvussa. Koulutuksessa näkyi selkeä sukupolviero niin, että vanhemmilla polvilla oli taidekoulutus tai taidehistorian tutkinto.[48] Kuraattorin tehtävä on avoin siinä mielessä, että siihen ei vaadita virallisesti mitään tiettyä tutkinto- tai pätevyystodistusta. Silti kuraattorien koulutustaso on Ranskassa noussut ja pääsy ammattiin on muuttunut käytännössä vaikeaksi ilman soveltuvaa tutkintoa. Vastaajien sosioekonomista taustaa tarkasteltaessa ilmeni, että monet heistä olivat perineet kulttuuripääomaa. Keskimääräistä useamman kuraattorin äiti tai isä oli taiteilija, arkkitehti tai akateemisen ammatin harjoittaja.[49]

Puolet kyselyvastaajista harjoitti kuratointia jonkin struktuurin sisällä, siis esimerkiksi taidemuseon tai ‑keskuksen yhteydessä. Nuoret vastaajat toimivat useammin itsenäisesti. Toimeentulon näkökulmasta kuraattorit muistuttivat monin tavoin taiteilijoita. Heidän asemansa oli monessa suhteessa turvaton. Tarjontaa oli liikaa kysyntään nähden ja kilpailu työtehtävistä oli kovaa. Niin taloudelliset kuin symbolisetkin palkinnot jakaantuivat ryhmän keskuudessa epätasaisesti. Keskimääräinen kokonaistulo ei vastannut korkeaa koulutustasoa. Kuraattoritoiminnasta saadut tulot jäivät yleensä mataliksi. Vastaajista 44 prosenttia ei ollut saanut edellisen vuoden aikana kuratoinnista lainkaan tuloja; 74 prosentilla tulot jäivät alle 5000 euron ja 93 prosentilla alle 20 000 euron. Kuratoinnista yli 20 000 euroa ansainneet työskentelivät palkansaajina instituutioissa.[50] Useat vastaajista tekivät kuratointia ajoittaisesti niin, että hankkeiden väliin saattoi jäädä useita kuukausia. Vastaajista miltei puolet oli kuratoinut joskus ilmaiseksi – monet olivat vieläpä rahoittaneet näyttelyitä.[51]

Jeanpierren ja Sofion lomake haarukoi monen kysymyksen avulla kuraattorin työn sisältöä ja ehtoja. Siinä tiedusteltiin esimerkiksi, millaisiin paikkoihin vastaajat olivat tehneet näyttelyitä (taidekeskukset, museot, autonomiset tilat jne.) ja olivatko he toimineet yksin vai osana ryhmää. Viimeksi kuratoimansa näyttelyn yhteydessä jokainen vastaajista oli laatinut konseptin ja valinnut taiteilijat. Miltei kaikki olivat vastanneet myös teosten tuotannosta, ripustuksesta ja esillepanosta. Tutkijat luonnehtivat tämän perusteella nykytaiteen kuraattorin työtä adjektiiveilla abstrakti, esteettinen, sosiaalinen ja taiteellinen. Viestinnästä oli vastuussa 80 prosenttia vastaajista ja budjetin laatimisesta 69 prosenttia. [52]

Lomakkeella vastaajaa pyydettiin useassa kohtaa valitsemaan tärkeimmät tarjotuista vaihtoehdoista. Kuraattorin toimintaa parhaiten määritteleväksi tehtäväksi nousi ”tutkimus ja kartoitus”. Miltei yhtä tärkeäksi koettiin teosten ripustus ja esillepano. Kolmantena tulivat pedagogiikka, yleisötyö ja viestintä sekä työskentely taiteilijoiden kanssa. Kysyttäessä, mitä ominaisuuksia kuraattorilta vaaditaan, eniten kannatusta sai esteettinen arvostelukyky. Lähelle sitä nousivat suhdetaidot, yhteistyötaidot, sitoutuminen sekä ”oppineisuus, kulttuuriteoria”. Kysymys siitä, millä perusteella vastaajat arvioivat näyttelyhankkeen onnistumista, tuotti kiinnostavaa tietoa kuraattorien tavoitteista ja tilanteesta. Kaikkein tärkeimpänä pidettiin keskustelun herättämistä. Yleisön vastaanotto noteerattiin korkeammalle kuin kriitikoiden tai taidelehtien kiitokset. Kuraattorien prekaarista asemasta kertoi se, että onnistumisena pidettiin mahdollisuutta ylipäätään jatkaa toimintaa[53]. Tältä kannalta muiden taidemaailman toimijoiden tuki ja mielipiteet olivat tärkeitä. Muutamat vastaajista olivat joutuneet lopettamaan kuratoimisen. Toiminnan esteinä pidettiin vaikeutta ansaita tuloja toiminnasta ja hankkia näyttelyjen järjestämiseen resursseja. Lisäksi vaivasi näyttelytilojen puute.[54]

Jeanpierre ja Sofio tekevät raportissaan kiinnostavia huomioita ranskalaisten nykytaiteen kuraattorien identiteetistä. Itsensä yksinomaan komissaariksi tai kuraattoriksi määritteleviä oli reilusti alle viidennes vastaajista, mitä tutkijat pitivät paradoksaalisena tuloksena[55]. Useat vastaajista eivät tehneet kuratointia pääammattinaan eikä se määritellyt ensisijaisesti heidän identiteettiään. Kuratointi oli täydentävää suhteessa muuhun toimintaan taiteen alueella (ei siis liiemmin sen ulkopuolella).[56] Valtaosan tuloksistaan Jeanpierre ja Sofio esittävät koko kyselyvastaajajoukkoa koskevina muuttujakohtaisina jakaumina, mutta raportin lopuksi he erottavat monimuuttuja-analyysin avulla kolme erityyppistä profiilia: 1) nuori, prekaari pariisilainen kuraattori, 2) itsenäinen tai järjestön kanssa toimiva taiteilija-kuraattori ja 3) uransa loppuvaiheessa oleva palkansaajakuraattori. Muuttujat, joiden suhteen isoja eroja tuli esiin, olivat sukupolvi, toiminta instituutiossa kontra itsenäisesti sekä tulojen ja kokemuksen määrä (jotka taas kertovat toiminnan intensiteetistä).[57] Yhteenvetona Jeanpierre ja Sofio toteavat, että ei ole yhtä vaan monia tapoja olla nykytaiteen kuraattori. Tämä voitaneen ottaa oletukseksi myös suomalaisen kuraattorikentän tapauksessa. Esitutkimusvaiheen pohjalta minulle on hahmottunut kolme vaihtoehtoa, kuinka tutkia empiirisesti suomalaisia nykytaiteen kuraattoreita. Valintaan vaihtoehtojen kesken vaikuttaa se, minkälaiset resurssit saan käyttööni. Ennen kuin tutustuin Jeanpierren ja Sofion tutkimukseen, vakaa aikomukseni oli tehdä uuden, itsenäisen kuraattorin roolia ja ammattikuvaa luotaava haastattelututkimus. Ideana oli edetä metodisesti pitkälti samalla tavalla kuin olin tehnyt aiemmin nuorten kuvataiteilijoiden kansainvälistymistä koskevassa tutkimuksessa[58]. Tällöin valitsisin esityön perusteella 10–15 haastateltavaa edustamaan kuraattoritoiminnan erilaisia malleja (harkinnanvarainen näyte). Menetelmänä käyttäisin räätälöityä teemahaastattelua. Yhteisten kysymysten lisäksi ottaisin keskusteluun tutkimuksen kannalta olennaisia seikkoja kunkin haastateltavan uralta. Koska kuraattorit tekevät työtään julkisuudessa, etukäteinen tiedonkeruu on mahdollista. Tässä tilanteessa metodologisia lähtökohtia voi ottaa eliittien tutkimuksesta.

Aloitin suomalaisten tai Suomessa toimivien kuraattorien kartoittamisen jo hankevalmistelun alkuvaiheessa käyttäen useita eri lähdeaineistoja (internet, Taide-lehti, Helsingin Sanomien arkisto, LinkedIn jne.). Olen pannut merkille henkilöitä, jotka ovat toimineet toistuvasti nykytaiteen kuraattoreina, olipa se heidän pää- tai sivutyönsä. En edellytä, että heidän virkanimikkeensä on tai että he itse käyttävät itsestään kuraattorin nimikettä. Jeanpierren ja Sofion raportti antoi tukea tälle ratkaisulle. Vaikka olen ensisijaisesti kiinnostunut itsenäisen kuraattorin esiinnoususta, en ole sulkenut pois museoiden ja taidekeskusten palveluksessa olevia henkilöitä; monet heistä sitä paitsi tekevät itsenäistä kuratointia päivätyönsä rinnalla. LinkedIn on osoittautunut yllättävän riittoisaksi lähteeksi, mihin vaikuttaa osin se, että näyttelyamanuenssit tai intendentit käyttävät siellä curator-nimikettä. Tähän mennessä vastaani on eri lähteistä tullut jo noin 160 nimeä. Aineistojen läpikäynti on vielä hieman kesken, joten arvelen päätyväni jopa liki 200 nimeen, mikä on huomattavasti enemmän kuin etukäteen arvelin. Todettakoon, että joukossa on myös taiteilijoita, jotka ovat toistuvasti kuratoineet näyttelyitä joko kutsuttuina tai omaehtoisesti.

Kartoituksen alkuperäinen ajatus oli haarukoida kuratoinnin kenttää, jotta voisin valita perustellusti haastateltavat itsenäisiin kuraattoreihin kohdistuvaan tutkimukseen. Jeanpierren ja Sofion raportista innostuttuani totesin, että voisin käyttää kartoituksessa muodostunutta perusjoukkoa yhtä lailla kyselytutkimuksen tarkoituksiin. Alun perin suosin haastattelumenetelmää, koska tietoni aihepiiristä olivat niin vähäiset, että tunsin tarvetta suoraan kontaktiin tutkimuskohteen kanssa. Tutkimuksen aikataulun venyttyä olen pystynyt tutustumaan aihepiiriin siinä mitassa, että arvelen jo voivani laatia mielekkäitä lomakekysymyksiä. Lomakkeen pilotointi on toki tarpeen. Jeanpierren ja Sofion raporttiin liitetty kyselylomake antaa hyvää pohjaa, mutta sitä on muunneltava ja muokattava oman tutkimukseni tavoitteisiin ja suomalaiseen kontekstiin paremmin sopivaksi. Kuraattorin rooli on sellaisessa muutoksessa, että Ranskassakin vuonna 2008 laadittua lomaketta täytyisi jo päivittää. Tällä hetkellä vaaka kallistuu vahvasti sosio-professionaalisen kyselytutkimuksen kannalle, mitä tukee myös tutkimusekonomia. Kokemuksesta tiedän, että 15:n syvää luotaavan haastattelun tekeminen, purkaminen ja analysoiminen on erittäin hidas ja työläs prosessi.

Kolmas tutkimusvaihtoehto, kuraattorin työn ja roolin mikrotason tutkimus, on muuntumassa jatkotutkimusideaksi. Eräässä taidesosiologian konferenssissa ranskalainen sosiologi Laurent Thévenot ehdotti, että selvittäisin kuraattorin merkitystä taidetuotannossa tarkastelemalla mahdollisimman läheltä ja yksityiskohtaisesti yksittäistä taidehanketta[59]. Thévenot lasketaan niin kutsutun pragmaattisen sosiologian keskeisiin edustajiin. Thévenot’n ehdotus oli niin houkutteleva, että lähdin saman tien hakemaan sopivaa kuraattorivetoista tai kollaboratiivista taidehanketta. Tarkoitukseni oli löytää tapaus, joka olisi mahdollisimman kaukana taidesosiologian vanhentuneista tekstikirjaesityksistä, jotta saisin samalla päivitettyä kuvataidetuotannon kuvausta[60]. Lähestymistavassa alkoi kuitenkin hiertää se, että olen kvantitatiivisesti suuntautunut. Tällä en tarkoita sitä, että tekisin tilastollista tutkimusta vaan että haluan ensin kartoittaa kokonaisuutta, nähdä erilaisia määrällisiä osuuksia vaikka karkeallakin tasolla, ennen kuin rajoitun tarkastelemaan jotain osaa kokonaisuudesta. Tämä on erityisen tärkeää, kun on kyse esiin nousevasta, vielä tuntemattomasta ilmiöstä. Niinpä Thévenot’n ehdotus on siirtynyt tutkimuksen toiseksi, syventäväksi vaiheeksi. Äskettäin Nathalie Heinich on samaan tapaan esittänyt nykytaiteen välittäjien toiminnan tutkimista pragmaattisen sosiologian ja etnologian menetelmien avulla[61]. Nykytaiteen tapauksessa hän laskee mediaatioon myös toimijoiden kognitiiviset kehykset, jotka ilmenevät materiaalisissa käytännöissä[62]. Niihin ei voi päästä kiinni kyselyiden kautta vaan on tehtävä empiiristä havainnointia.

Käsitykseni kuraattoritutkimuksen taide- ja kulttuuripoliittisesta relevanssista on vahvistunut esityön aikana. On perusteltua tutkia nykytaiteen kentällä esiin nousevaa ammattia ja samalla taidetuotannon muuttuvaa luonnetta. Taidepolitiikka ja tuki-instrumentit eivät voi osua kohdalleen, jos käsitys työstä ja toimijoista on vajaa tai vinoutunut[63]. Kuraattoritutkimuksen tulosten kiinnostavuus ei kuitenkaan rajoitu kulttuuripolitiikkaan ja ‑sektoriin. Kuraattorin hahmoa pidetään leimallisena ajallemme – kuten Hal Foster (2015) toteaa, kaikkea kuratoidaan nykyisin[64]. Työelämän näkökulmasta nykytaiteen kuraattori, etenkin itsenäinen kuraattori, ilmentää monia viimeaikaisen kehityksen piirteitä, niin myönteisiä kuin kielteisiäkin. Ammatti on houkutteleva ja haluttu. Työ on persoonallista, luovaa, liikkuvaa, verkostoituvaa ja näkyvää. Symbolit ja merkitykset ovat siinä keskeisiä mutta myös materiaalisuudella on sijansa. Haittapuoliin kuuluu taloudellisesti ja sosiaalisesti epävarma asema, minkä Jeanpierren ja Sofion tutkimus armotta osoittaa. Globaali projektityö vaatii myös veronsa ja näkyy kiinnittymättömyytenä[65]. Äärimmillään kuraattorin työ edellyttää koko persoonan ja elämänajan likoon panemista. Kaikki tämä todistaa mielestäni sitä, että kuraattoreja ja kuratointia tutkimalla on mahdollista päästä kiinni muutoksiin paitsi taidetuotannossa myös laajemmin koko kulttuurissa, taloudessa ja työelämässä.

Kun keskustelu taiteen välittäjäportaasta yltyy, joku aina muistaa muistuttaa, että välittäjiä ei olisi, jos ei olisi taidetta ja taiteilijoita. Totta. Mutta harvemmin kysytään, olisiko taidetta ja taiteilijoita, jos ei olisi näitä välittäjiä. Väittäisin että ei. Ensimmäinen näkemys, että taiteilija ja taide on ensin ja vasta sitten tulee välittäjä, perustuu ajatukseen lineaarisesta taiteen tuottamisprosessista. Siinä taiteilija luo – suunnittelee ja valmistaa teoksen – yleensä yksin tai toisinaan ryhmässä. Seuraavassa vaiheessa teos tai projekti asetetaan esille. Tässä vaiheessa kuvaan tulevat välittäjät: kuraattorit, tuottajat ja museoihmiset, jotka valitsevat teoksia näyttelyyn, suunnittelevat esillepanoa, tuottavat tekstiä ja muuta aineistoa. Ja kolmantena paikalle saapuu yleisö, niin maallikot kuin ammattiyleisö.

Tämä yksiulotteinen kaava on kuitenkin näköharha tai ainakin se antaa liian kapean ja vajavaisen kuvan todellisuudesta. Taide ei synny yksisuuntaisessa tekijä–teos–välittäjä–vastaanottaja-putkessa; virtausta on molempiin suuntiin ja eri toimijoiden välillä. 

Tässä artikkelissa on kaksi osaa: ensimmäisessä kuvataan taiteen verkostoluonnetta ja sen eri ulottuvuuksia, toisessa pohditaan välittäjäportaan keskinäistä työnjakoa ja tarkastellaan etenkin yleisöjen kanssa työskentelevien ammattilaisten toimintaa. Howard Becker kuvasi tunnetussa esseessään Art as Collective Action,[1] mitä kaikkea tarvitaan, jotta sinfoniaorkesterin esitys olisi mahdollinen:

    For a symphony orchestra to give a concert, for instance, instruments must have been invented, manufactured and maintained, a notation must have been devised and music composed using that notation, people must have learned to play the notated notes on the instruments, times and places for rehearsal must have been provided, ads for the concert must have been placed, publicity arranged and tickets sold, and an audience capable of listening to and in some way understanding and responding to the performance must have been recruited.[2]

Kokonaisuudessa on mukana lukuisa joukko tekijöitä, jotka ovat toiminnassa jo ennen kuin sävellys syntyy ja sen esittäjät kokoontuvat soittamaan, ja jotka tarvitaan, että tieto esityksestä saavuttaa kuulijat ja että yleisö, jota ilman esitys ei mahdollistuisi, olisi olemassa. Becker jakaa nämä toimijat ja niiden tekemiset taiteelliseen työhön ja tukitoimintoihin: ensin mainitut edellyttävät erityisiä lahjoja ja taitoja, jälkimmäiset ovat suorittavaa työtä ja bisnestä. Becker kuitenkin muistuttaa, että se mitkä toiminnot kuuluvat kumpaankin leiriin, perustuu sopimukseen ja on vaihdellut aikojen kuluessa.

Useat sosiologit ovat kirjoittaneet taiteen tuottamisen kollektiivisuudesta. Näissä production of culture -kuvauksissa osoitetaan, että taidetta ei olisi olemassa ilman useiden tekijöiden yhteistuotantoa. Niissä ei aseteta kyseenalaiseksi taiteilijan panosta, mutta ei myöskään anneta sille erityisasemaa muiden tekijöiden joukossa. Janet Wolff (1981) analysoi taiteen sosiaalista tuotantoa (social production of art), johon hän listaa paitsi materiaalit, tekniset innovaatiot ja muut fyysiset edellytykset, myös taiteellisen ilmaisun konventiot ja kilpailevat taidekäsitykset, niin taiteilijoiden kuin taideyleisön koulutuksen, taideinstituutiot, kulttuuripolitiikan ja rahoituksen.[3]

Tämä kaikki – taidemaailma – on edellytys taiteen olemassaololle. Aiemmat, etenkin Arthur Danton ja George Dickien esteettis-filosofiset taidemaailma-teoretisoinnit pohtivat kysymystä siitä, miten teos tai esine tulee ymmärretyksi taiteena – miten taiteen ja ei-taiteen raja tulee määritellyksi. Danton vastaus on teoreettinen: taide edellyttää tulkintayhteisön – ammatillisen taidemaailman – jonka jakama taideteoria mahdollistaa esitetyn asian näkemisen taiteena, vaikka se ei visuaalisesti erottuisi muusta maailmasta.[4] Dickien selitys on institutionaalinen: taidetta ei voi määritellä minkään ontologian tai teorian pohjalta, vaan sen määrittyminen on jatkuva prosessi, johon osallistuu useita toimijoita.[5] Beckerin sosiologinen analyysi ei ole pelkästään teoreettinen, vaan perkaa konkreettisesti taiteen tuotannon eri elementtejä. Sekään ei silti vielä kerro, miksi ja miten tällainen (dantolais-dickieläinen) taidemaailma ylipäätään on mahdollinen ja miten se toimii, ts. miten tulkintayhteisö muodostuu ja miten määrittyvät asemat ja henkilöt, joilla on valtuudet osallistua taidemaailmaan ja siten taiteen määrittelyyn ja tuottamiseen. Siihen antaa vastauksia Pierre Bourdieun käsite taidekenttä ja sillä vaikuttava kulttuurinen/symbolinen pääoma.[6] Jos Becker kuvaa niitä konkreettisia edellytyksiä (niin materiaalisia kuin henkisiä), joita taiteen tuotannolle on, Bourdieun kenttä analysoi sitä, miten taidemaailma on olemassa suhteellisen autonomisena alueena suhteessa muuhun yhteiskuntaan ja miten sen sisäinen dynamiikka toimii.

Taiteen tuotantorakenteen kuvaus näyttää, että paljon tarvitaan jo ennen kuin taiteilija alkaa työnsä. Taiteilijalle pitää olla ikään kuin tilaus – maailma johon taiteilijan tuotos tulee – ja se materiaalinen ja henkinen rakenne joka kannattelee taiteilijan työtä: koulutus, erikoistuneet mediat, yleisö, kulttuuripoliittiset ohjelmat sekä välittäjäporras ja instituutiot. Ne kaikki tuottavat taiteen, eivät vain esittele tai vastaanota jossain muualla valmiiksi tehtyä. Voidaan sanoa, että nykyisenlaista taidetta ei olisi, ellei tätä kaikkea muuta olisi. Taideteos elää vain sosiaalisen järjestelmän sisällä.

Taidepuhe kuitenkin suosii taiteilijan esittämistä konstruoimattomana, annettuna. Viimeaikaisista ilmenemistä hyvä esimerkki on Antti Nylénin blogi, jossa hän kuvaa taiteilijan muusta yhteiskunnasta irrallisena ja ulkopuolisena itsensä toteuttajana ja taiteen vastaanottajat kuin tapahtuman jälkeen haaskalle tulijoina.[7] Kuvausta ei laimenna se, että kirjoittaja on tietoinen siitä, että nojaa rajattuun taiteilijakäsitykseen tai -myyttiin. Myös akateeminen tutkimus mieluiten rajaa taiteen irralleen muusta maailmasta, ja uusista virtauksista huolimatta taidehistoria perinteisesti tutkii taideteoksia esineinä ja kuvina eikä prosesseina tai verkostoina.[8] Ei siis ole mitenkään ihmeellistä, että käsitys taiteesta ja taideteoksesta irrallisena itsenäisenä oliona on vankkumaton.

Parempi kuvaus taiteesta ja taidemaailmasta olisi kuitenkin jonkinlainen verkostokuvaus, koska kyseessä ei ole yhden toiminnon riippuvuus toisesta vaan monisyinen riippuvuuksien verkosto. Voidaan sanoa, että putkimalli ei ole koskaan kuvannut taiteen tuottamista todenmukaisesti, mutta varsinkin nykytaide tuo prosessiin uusia aspekteja. Boris Groysin lanseeraama käsite multiple authorship rinnastaa kuraattorin ja taiteilijan työskentelyn: molemmat perustuvat valintojen tekemiseen ja esille asettamiseen.[9] Käytännössä suurten nykytaideprojektien toteutus on suuren joukon yhteistyötä ja niitä varten on kehittynyt erikoistuneita tuotantotaloja.[10] Lisäksi erilaisten osallistavien teosten valmistamiseen osallistuu myös maallikkoja. Tuotantoroolit sekoittuvat myös siten, että taiteilijat tekevät taidetta välittäjäportaasta: Tino Sehgal on integroinut näyttelyvartijat teoksensa materiaaliksi (This is so Contemporary, Venetsian biennaali 2005), Erwin Wurm kantanut kuraattoria sylissään (Be nice to your curator, 2006) ja Andrea Fraser viettänyt intiimin hotelliyön taiteen keräilijän kanssa (Untitled, 2003).

Teos–esillepano–yleisö-jatkumo vastaa rakenteellisesti tavaratuotannon hyödyke–jakelu–kulutus-mallia. Tämä malli on kuitenkin jopa hyödyketuotannon rakenteena murtumassa: kuluttajat osallistuvat yhä enemmän tuotteiden ja palveluiden kehittämiseen, ja valmistajien, jakelun ja kuluttajien välillä on luuppeja ja takaisinsyöttöä siinä määrin, ettei ole mahdollista erottaa eri vaiheita toisistaan kronologisesti eikä rakenteellisesti.[11] Samoin taideteos syntyy jo valmiiseen ja sitä edeltävään toimintakenttään ja syntyy pitkälti sen kentän vaikutuksesta.[12] Verkostonäkemys ei mitenkään mitätöi taiteilijan tehtävää tai tekijyyttä, mutta se auttaa paremmin hahmottamaan keskinäisiä riippuvuuksia ja roolien rajojen liikkuvuutta. Valtion taidemuseossa tehtiin vuosina 2003-5 näyttelyn tekemisen prosessikuvaus. Sen tarkoitus oli kirjata ylös kohta kohdalta, mitä näyttelyn valmistelussa ja toteutuksessa eri vaiheissaan tapahtuu, ja tehdä näkyväksi eri toimintayksiköiden ja ammattiryhmien työ. Käytännöllisenä tavoitteena oli luoda työkalu prosessien parempaan hallintaan ja ammattiryhmien väliseen yhteistyöhön, mutta yleisellä tasolla kiinnostavaa oli jo sinänsä asiantuntijuuksien tekeminen näkyväksi.

Prosessikuvaus rakentui horisontaalisessa suunnassa aikajanalle suunnittelu-, tutkimus- ja valmisteluvaiheeseen ennen avajaisia, näyttelyn varsinaiseen aukioloon sekä näyttelyn sulkeutumisen jälkeiseen aikaan. Vertikaalisesti kuvauksessa esitettiin ikään kuin kerroksina eri tavalla taiteen tuotantoon ja esillepanoon osallistuvat ammattiryhmät tai toiminnot, jotka kukin toteuttavat yhtä siivua laajassa ja moniulotteisessa kokonaisuudessa. Näitä tunnistettiin pitkälti toista kymmentä (hiukan prosessikuvausta soveltaen): kuratointi, pedagogia, tilaisuudet ja tapahtumat, yleisöpalvelu, viestintä, markkinointi, sponsorointi, hallinto ja talous, lakiasiat, konservointi, tekniikka ja logistiikka (ml. kiinteistö, IT), turvallisuus, kuvaus ja dokumentointi, arkistot.[13] Nämä ovat kaikki välittäjäportaan toimintoja, joiden yhteistyön tuloksena syntyy taidenäyttely. Suuressa instituutiossa yhteen näyttelyyn osallistuu melkoinen joukko eri alojen ammattilaisia, jotka kaikki hoitavat oman osuutensa. Pienissä tuotannoissa yksi ihminen hoitaa useampia tehtäviä; itsenäinen galleristi kattaa jossain muodossa suurimman osan yksin.

Museotyön ja näyttelyn tekemisen toiminnot ovat erikoistuneet ja eriytyneet yhä pidemmälle. Vera Zolberg kuvaa 70-luvun jälkeistä aikaa post-professionaaliseksi vaiheeksi, jolloin erilaiset operationaaliset ja manageriaaliset toimijat ovat lisääntyneet niin, että niitä on jo enemmän kuin perinteisiä sisältöammattilaisia.[14] Myös perinteiset museoammatit ovat muuttuneet. Museoiden alkuaikoina kuraattorit (tai intendentit) olivat tekemisissä sekä esineiden että ihmisten kanssa: he valitsivat ja asettivat teokset esille ja myös esittelivät niitä yleisölle.[15] Nykyään yleisö ei juuri tapaa kuraattoreita, paitsi poikkeuksellisesti ohjelmapaikoilla kuten kuraattorikierroksilla. Yleisökontaktit ovat paljolti erikoistuneen ammattiryhmän käsissä: museolehtorit, oppaat ja taidekasvattajat vastaanottavat tiedonjanoiset näyttelykävijät. Kärjistetysti sanoen kuraattorin prioriteetti on taiteilija ja taide, pedagogin (tai yleisötyöntekijän) prioriteetti on katsoja, yleisö.[16] Toiset valitsevat ja asettavat taidetta esille, toiset huolehtivat niistä, jotka tulevat sitä katsomaan. Tämä ei tarkoita, etteikö kuraattori olisi kiinnostunut yleisöistä ja vielä vähemmän sitä, ettei pedagogi olisi kiinnostunut taiteesta. Ero viittaa työnjakoon ja ammatilliseen eriytymiseen.

Niin kuraattorin kuin museolehtorin tehtävät ovat kehittyneet omiksi ammateikseen – kummallakin on omat konferenssit, omat julkaisut, omat yhteisöt ja yhdistykset. Niihin on kehittynyt omat rutiinit, konventiot, käsitteet ja puhetavat; sanalla sanoen oma ammatti-identiteetti. Molemmat professiot ovat varsin nuoria; etenkin Suomessa eriytyminen on tapahtunut vain vähän aikaa sitten tai vasta tapahtumassa. Oman museolehtorin työurani pohjalla oleva koulutus on täsmälleen sama kuin kuraattoreilla: taidehistoria. Kunkin kiinnostuksen ja ehkä sattuman johdosta ihmiset ovat ohjautuneet erilaisiin tehtäviin ja varsinainen ammatti on opittu työelämässä. Työhön on lähdetty sisältöasiantuntijoina eikä pedagogista koulutusta ole kysytty. Työpajatoimintaa vetävät museolehtorit sen sijaan ovat perinteisesti saaneet kuvataideopettajakoulutuksen, ja viime aikoina mukaan on tullut myös taiteilijakoulutuksen käyneitä. Joitain valinnaisia kursseja lukuun ottamatta ei työpajalehtoreillekaan ole ollut erityistä koulutusta näyttely- ja museomaailmaan. Oletusarvona on ollut koulussa toimiva opettaja ja niinpä ammattitaito sekä ammatti-identiteetti on pitänyt rakentaa vähitellen työssä ollessa. Kuraattoreille ei ole ollut tarjolla koulutusta senkään vertaa ellei tuottajakoulutusta oteta huomioon. Harva kuraattori on hakenut koulutuksensa ulkomailta. Erikoistunut yliopistopohjainen kuraattori- ja museopedagogiakoulutus on siis uusi asia (ks. tarkemmin Sari Karttusen artikkeli tässä julkaisussa).

Mikä siis on museopedagogien ammatillisuus ja erityisosaaminen? Mitä ”peda” tekee? Jos seurataan yllä esitettyä jakoa kuratoinnin ja pedagogisen työn välillä, kyseessä on näkökulmaero. Kun kuraattori huolehtii siitä, että taiteilijan näkemys saa parhaan mahdollisen toteutuksen, pedagogi katsoo näyttelyä ja koko instituutiota kävijän ja katsojan näkökulmasta ja pyrkii edesauttamaan kohtaamista taiteen kanssa. Mitä tämä käytännössä tarkoittaa ja mitä konkreettisia muotoja toiminta saa, voi vaihdella ajasta ja yhteydestä riippuen. Ratkaisevinta on toimintafilosofia: ajatus siitä, mitä kohtaamisissa ajatellaan tapahtuvan, mihin pyritään ja millaisia rooleja katsojalle on tarjolla. Näitä filosofioita ja niiden muutoksia heijastavat mm. termit, joita tästä työstä, työntekijöistä ja sen kohteista on käytetty.

Sotien jälkeisen ajan Suomessa kansalaisille suunnattua taidemuseoiden toimintaa kutsuttiin valistukseksi Ateneumissa toimivan valistusosaston mukaan. Toiminnan ammattimaistuessa 70-luvulta alkaen alaa on yleisimmin kutsuttu museopedagogiaksi ja sen tekijöitä pääasiassa museolehtoreiksi. Ensin alkuun työ kohdistettiin nimenomaan lapsille ja kouluille.[17] Suomen ensimmäinen taidemuseossa toiminut museolehtori Marjatta Levanto aloitti Ateneumissa vuonna 1973.[18] Toiminta yleistyi hitaasti ja vasta 1990-luvun lopulla kenttä alkoi laajemmin vilkastua. Englanninkielisessä maailmassa yleisin kokoava termi on ollut education. Molempia luonnehtii ajatus opettamisesta ja siten helposti assosiaatio koulumaailmaan. Formaaliin oppimiseen viittaavan ja yksisuuntaisen käsityksen laajentamiseksi englantilaiset museot ottivat 2000-luvulla käyttöön termin learning, joka antaa aktiivisemman roolin kävijälle: hän ei ole pelkästään toiminnan kohde vaan aktiivinen oppija. Suomessa kävijöiden kutsuminen oppijoiksi ei ole saanut jalansijaa, ei ainakaan ammattipiirien ulkopuolella.[19]

Vuosituhannen vaihteessa Suomessa imettiin uusia virtauksia ja mallia työskentelyyn Englannista, jossa taidelaitosten pedagoginen toiminta kukoisti New Labourin ansiosta. Käytettävissä oleva rahoitus ja yhteiskunnan tuki oli siellä jotain aivan muuta kuin Suomessa.[20] Mutta myös Suomessa aika oli kypsä järjestäytymiselle. Englantilainen järjestö engage oli perustettu jo vuonna 1989, ja mm. se toimi esikuvana suomalaiselle kentälle. Museopedagoginen Yhdistys Pedaali ry perustettiin vuonna 2005. Merkittävänä pontimena oli kentällä työskentelevien tuntemus, että museopedagogit toimivat eri puolilla maata irrallaan, vailla kollegiaalista tukea ja yhteisöä. Yhdistyksen tehtäväksi määriteltiin ”edistää museopedagogista toimintaa taidemuseoissa ja muissa kulttuurilaitoksissa, vahvistaa museopedagogien ammattikunnan identiteettiä ja arvostusta ja tukea jäsentensä ammatillista kehittymistä”.[21] Aloite lähti taidemuseoista, mutta levisi pian museokentälle laajemmin. Nykyään museopedagogia ei enää ole yksittäisten ihmisten varassa vaan voidaan puhua kokonaisesta ammattikunnasta ja jatkuvuudesta – toiminta on vakiintunut.

Kuluvan vuosikymmenen alussa useat pedagogiset osastot ovat vaihtaneet nimensä yleisötyöksi.[22] Yleisötyö sanana on ollut käytössä 2000-luvun alusta, ensin etenkin näyttämötaiteiden parissa.[23] Englanniksi täysin vastaavaa käsitettä ei löydy. Audience development tarkoittaa etenkin määrällistä kehittämistä eli lähinnä markkinoinnillisia keinoja yleisöjen tavoittelemiseen, mutta sitä usein esitetään yleisötyön englanninkieliseksi vastineeksi.[24] Suomalaiseen yleisötyö-käsitteeseen sisältyy myös perinteisesti museopedagogian alla kulkenut ohjelma, jonka tavoitteet ovat laajemmat ja laadullisemmat.[25] Yleisötyön ajatellaan kuitenkin vastaavan toiminnan henkeä ja sisältöä paremmin kuin pedagogian: kyse ei ole opettamisesta vaan laajasti ei-ammatilliselle yleisölle suunnatusta ja yleisön kanssa tapahtuvasta toiminnasta sekä kokonaisvaltaisesta museo- tai näyttelykokemuksen hahmottamisesta.[26] Tätä tuntemusta heijastaa jo pedagogia-sanan muuntuminen ensin ammattislangissa mutta jopa virallisessa kielenkäytössä tuttavallisesti ”pedaksi” ikään kuin pehmentämään didaktista aspektia. Valistaminen, sivistäminen ja opettaminen on siis vaihtunut työksi, jota tehdään yleisöjen hyväksi ja kanssa. Yleisötyötä ei tehdä pelkästään museoissa vaan yhä useammin myös biennaalit, festivaalit, kertaluonteiset tapahtumat ja jopa taidemessut palkkaavat erikoistuneita ammattilaisia järjestämään aineistoja ja ohjelmistoa erilaisille kävijäryhmille.[27] Yleisötyö voi olla vuorovaikutteista, mukaan kutsuvaa, osallistavaa, kuuntelevaa, instituution rakenteita avaavaa. Samaan aikaan lienee todenmukaista sanoa, että yleisötyö-käsitteen alla markkinointi on tullut vahvasti muun toiminnan ja ajattelutavan rinnalle tai tilalle; yhä useammin näyttelyssä kävijää kutsutaan asiakkaaksi ja tavoitteet asetetaan määrällisesti.[28]

Yleisötyön toimintamuotoja on niin kieleen perustuvia (joko tekstipohjaiset kommunikaatiokanavat tai puheeseen nojaavat opastukset, keskustelut, seminaarit…) kuin tekemiseen painottuvia (työpajat, tapahtumat, osallistavat projektit). Toiminta voi tapahtua näyttelyssä, talon ulkopuolella tai netissä, se voi olla ohjattua tai itseohjautuvaa, kertaluonteista tai jatkuvaa, se voi liittyä suoraan näyttelyyn tai olla siitä riippumatonta, se voi tarjota valmista tietoa tai edellyttää kävijän omaa aktiivista panosta, se voi tuottaa materiaalisia ja näkyviä tuloksia tai jäädä aineettomaksi oivallukseksi. Toiminta ja aineistot voivat käsitellä itse taidetta, tai taiteen välityksellä voidaan käsitellä jotain muuta aihetta; taiteen käyttö voi myös olla soveltavaa. Peda-ammattilaisuutta on osata tarjota ja tuottaa tätä kaikkea eri ikäryhmien tarpeita vastaavasti, ottaa huomioon eri tavoin liikkuvat, havaitsevat ja ymmärtävät kävijät (avainkäsitteenä saavutettavuus ja diversiteetti), huomioida eri elämäntilanteet ja käynnin motiivit (perhe, koululaiset, matkailijat…) ja ajatella eri perehtyneisyyden tasoja (ammatillisesti taiteesta kiinnostuneista ensikertalaisiin). Erillisten toimintojen ja näyttelyiden sisällön avaamisen lisäksi yleisötyö tarkastelee näyttelykäyntiä kokonaisuutena ja prosessina: mitä kaikkea kävijä kohtaa tullessaan näyttelyyn ja jo ennen sinne saapumistaan ja sieltä poistuttuaan. Näkökulmassa kietoutuvat yhteen ympäristö, ihmiskontaktit ja esillä oleva taide – fyysinen, sosiaalinen ja esteettis-filosofinen ulottuvuus.[29] Etenkin tämä laaja aspekti korostaa tarvetta puhua yleisötyöstä pedagogian sijaan ja aktivoi yhteydet viestinnän ja yleisöpalvelun toimintaan. Yleisötyö on sekä tiedon välittämistä että kävijän oman kokemuksen ja tulkintojen tukemista mutta myös sen tarkastelua, ketkä ylipäätään taiteen pariin tulevat ja ketkä ehkä eivät. Jotta työ ei jäisi työntekijöiden mielikuvien varaan, kerätään yleisön kokemuksia yleisöpalautteen ja kävijätutkimusten välityksellä. Niistä saadaan tietoa siitä, ketkä näyttelyitä käyttävät ja miten.

Eri toimintamuotoja ja välineitä voi käyttää eri tavoin, ja toteutustavat heijastavat toiminnan taustalla olevia tavoitteita, arvoja ja teorioita. Yleisötyön teoriapohjasta on keskusteltu monella foorumilla etenkin englannin- ja saksankielisellä kentällä. Yksi peruslähtökohta on ollut erilaiset oppimisteoriat – käsitykset siitä, mitä on tieto ja miten ihminen oppii ja omaksuu uutta. Tässä yhteydessä ei ole mahdollista käsitellä näitä teorioita yksityiskohtaisesti. Yleisesti voi todeta, että avainasemassa on käsitys oppijan asemasta tiedon omaksumisessa ja luomisessa. Laajalti omaksuttu konstruktivistinen oppimiskäsitys korostaa aktiivisuutta: tietoa ei vain vastaanoteta ja omaksuta vaan oppija rakentaa tietoa ja sijoittaa uuden tiedon omaan kokemus- ja tietomaailmaansa.[30] Edelleen oppimistyylit vaikuttavat siihen, miten uusi tieto välittyy ja syntyy: yksilöissä voivat painottua esimerkiksi visuaaliset, auditiiviset tai kinesteettiset preferenssit.[31] Näiden ainesten pohjalta mietitään, tarjotaanko mahdollisuuksia laajentaa taidekokemusta joko lukemalla tai tekemällä, esitetäänkö tieto faktoina vai avoimina skenaarioina, tuodaanko esiin juhlivia ja nostattavia vaiko kriittisiä tai keskenään ristiriitaisia näkemyksiä.

Oppimiskäsitykset kietoutuvat laajemmin ajatteluun yleensä opetuksen tai kasvatuksen tavoitteista. Karkeasti jakaen kasvatus voi olla normalisoivaa tai emansipoivaa: sillä voidaan pyrkiä ylläpitämään olemassa olevaa ja siirtämään eteenpäin vallitsevaa tietoa ja käsityksiä tai sillä voidaan antaa välineitä nähdä vaihtoehtoja ja kyseenalaistaa. Helene Illeris on jäsentänyt näyttelyinstituution tuottamia katsomistapoja ja pohtinut, miten pedagoginen toiminta asettuu suhteessa esittämisvaltaan, jota instituutio harjoittaa: miten se voi joko toteuttaa ja siirtää tätä sellaisenaan tai murtaa totuttuja asemia. Hän käyttää Mieke Balin käsitettä expository agency, jolla tämä kuvaa instituution valtaa valita ja asettaa esille.[32] Pedagoginen toiminta voi pyrkiä kasvattamaan yleisöä omaksumaan institutionaalisen toimijan tarjoamat ja hyväksymät katsomistavat, joita Illeris kutsuu nimillä disciplined eye ja aesthetic eye. Konstruktivistinen desiring eye -lähestymistapa taas harjoittaa kunkin katsojan omista kokemuksista ja tarpeista lähtevää katsomista. Illeris ehdottaa tämän yksilökeskeisen tavan rinnalle vielä dialogista vaihtoehtoa friendly eye, jossa tila jaetaan kanssatulkitsijoiden kanssa: näkökulmia vaihdetaan paitsi tulkitsijoiden kesken myös tarkasteltavan kohteen kanssa.[33] Carmen Mörsch puolestaan hahmottaa neljä eri pedan/yleisötyön toimintatapaa. Vahvistava ja uusintava suunta esittelevät taiteen erikoisalaa maallikoille ja ikään kuin käännyttävät näitä sen kannattajiksi; ne pitävät yllä ja luovat pohjaa alan arvostukselle. Yleisötyö dekonstruktiona tai transformaationa puolestaan avaavat ja jopa kyseenalaistavat suljettua asiantuntijapiiriä ja kysyvät keille tämä taide oikein kuuluu ja kuka voi siihen osallistua.[34] Yleisötyö voi siis niin halutessaan tukea joko myötäsukaisia tai kriittisiä luku- ja toimintatapoja tai yhdistellä niitä kaikkia.

Kulttuurikasvatuksen vahvistavaa ja kyseenalaistavaa kaksiteräisyyttä on pohdittu ennenkin. 1970-luvulla kulttuurin demokratisoiminen kulttuuripoliittisena tavoitteena merkitsi tuotetun ja jo hyväksi määritellyn (korkea)kulttuurin levittämistä mahdollisimman laajalle yleisölle ja yleisön kasvattamista sen yleisöksi. Kulttuuridemokratia korosti yhden kulttuurin sijaan vaihtoehtoisia tapoja määrittää osakulttuureja ja tuki ihmisten mahdollisuutta osallistua kulttuuriin, myös sen tekemiseen ja määrittelemiseen; nykyään puhutaan ihmisten osallistamisesta.

Nina Simon on kuvannut eri tapoja ja tasoja, joilla instituutio voi sitouttaa yleisöä. Neljä eri osallistumisen mallia vaihtelee sen mukaan, kuinka tiiviisti instituutio on valmis sitoutumaan kyseessä olevaan yleisöryhmään ja paljonko kontrollia se katsoo tarpeelliseksi harjoittaa. Malleja on kevyestä osallistumisesta autonomiseen itseohjautuvuuteen: contribution, collaboration, co-creation, hosting. Alkupäässä yleisön edustajat auttavat museoammattilaisia tekemään työtään ja loppupäässä kävijät käyttävät instituutiota ja sen resursseja omiin tarkoituksiinsa. Simonilla on yksityiskohtaisia esimerkkejä siitä, mitä ne merkitsevät käytännössä.[35] Tämän lisäksi on hyvä muistaa, että kävijät eivät välttämättä tartu instituution tarjoamaan rooliin vaan käyttävät näyttelyn antamaa kehystä omiin tarkoituksiinsa. Irit Rogoff muistuttaa, että yleisöjä ei voi ennalta määritellä vaan ihmiset voivat ottaa toimijan roolin ja osallistua yllättävillä tavoilla, joita tilaisuuden järjestäjät eivät ole suunnitelleet.[36]

Yleisö- tai taidelähtöiset lähestymistavat eivät välttämättä ole toisensa poissulkevia vaan palvelevat eri tarkoituksia. Asetelma on osa laajempaa kysymystä siitä, miten nähdään organisaation suhde yleisöön ja mikä rooli annetaan näyttelyyn tulijalle. Myös yleisö- tai kävijälähtöisyys voidaan ymmärtää eri tavoin. Se voi olla näyttelysisällön miettimistä kävijän näkökulmasta tai sen pyrkimyksenä voi olla kävijäkokemusten ja -määrien maksimointi ennakoimalla ja täyttämällä odotuksia. On paljastavaa, kutsutaanko kävijöitä yleisöksi (jolle tarjotaan katsomista), asiakkaiksi (jotka käyttävät palveluita), kuluttajiksi (jotka kuluttavat), vieraiksi (jotka viihtyvät), oppijoiksi (jotka oppivat) vai käyttäjiksi (jotka toimivat ja osallistuvat). Sellainen yleisötyö-käsitys, jonka mukaan näyttelyissä ei ole kysymys opettamisesta tai oppimisesta laisinkaan, vaan asiakkaiden toiveiden täyttämisestä, on helposti sokea instituutioiden normalisoivalle vaikutukselle. Taideinstituutiolla ja sen toiminnalla on aina jokin tavoite ja arvopohja, ja sen sisältö ja tieto on kontekstisidonnaista, jonkun luomaa ja jostain intressipositiosta määriteltyä. Yleisötyöhön kohdistuvista erisuuntaisista, ellei suorastaan ristiriitaisista, vaatimuksista ja pyrkimyksistä seuraa jännitteitä.[37]

Ammatillinen erikoistuminen on tuonut mukanaan hyviä asioita: tekeminen on keskittyneempää, tiedostettua ja sitä myöden laadukkaampaa. Museopedagogia ei ole enää uncertain tai unsettled profession.[38] Alalla on Suomessakin historiaa, koulutusta ja jonkin verran jopa tutkimusta ja yhä useampia pro gradu -tutkielmia.[39] Samalla voi kuitenkin myös kysyä, mitä on menetetty ammattien erikoistuessa ja erkaantuessa yhä pidemmälle.[40] Kuraattorit ja ”pedat” ovat molemmat välittäjiä ja työssä saman asian parissa.[41] Nykytaiteen näyttelyissä ja osallistavan taiteen tapahtumissa ei aina projektin lopputuloksesta voi edes päätellä, onko sen lähtökohta ollut taiteellinen, kuratoriaalinen vai pedagoginen. Ammattiroolin kannalta yleisötyötä vaivaa näkymättömyys: se ei useinkaan näy tavalliselle kävijälle kuin pieninä vilauksina eikä se nouse otsikoihin paitsi silloin kun sen koetaan epäonnistuvan.[42] Voisi sanoa, että toiminnan koetaan onnistuvan silloin, kun se on huomaamatonta. Myös kuratointi tapahtuu suurelta osin ns. kulissien takana, mutta kuraattori on kuitenkin eri tavalla näkyvä hahmo. Vaikka vain murto-osa on ns. tähtikuraattoreita, kuraattorin imagoon liittyy erityistä prestiisiä. Kuraattori seisoo taiteilijan rinnalla ja saa osansa tämän säteilystä – toisinaan loistaa jopa kirkkaampana kuin taiteilija. Pedagogi taas asettuu yleisön rinnalle, eikä maallikkous useinkaan ole kentän erityisyyttä vaalivassa taidemaailmassa arvostettua.[43] Erikoistiedon popularisoinnista ei myöskään saa akateemisia pisteitä, toisin kuin teoreettisista luetteloesseistä. Yhteistä koko välittäjäportaalla on taiteilijoiden kanssa se, että alalla tehdään freelance- ja projektityötä ja paljon myös palkatonta työtä.[44]

Jos taiteilijat ja välittäjät ovat toisistaan riippuvaisia ja saman systeemin osia, kuten alussa todettiin, samoin koko taide on riippuvainen yleisöstä.  Taiteella täytyy olla Beckerin alun sitaatissa mainitsema “an audience capable of listening to and in some way understanding and responding to the performance”. Jos taide jää vain pienen ammattikentän sisäiseksi mutinaksi, käyvät sen elinolot – ainakin julkisen rahoituksen tukemana – ahtaiksi. Taiteella täytyy olla yleisö, joka pystyy reagoimaan, kokemaan, ja antamaan näkemälleen merkityksiä; yleisö, joka kokee taiteen omakseen ja osallistuu sen ylläpitoon; yleisö joka välittää. Yleisötyö pyrkii pitämään huolta siitä, että tällainen yleisö on olemassa.

Monille kuvataiteen välittäjäammateissa työskenteleville erilaiset pätkä-, silppu- ja keikkatyöt ovat arkipäivää. Taidehistorioitsijoiden urapolkua määrittelevät nykyisin epätyypilliset, projektiluontoisuuteen ja väliaikaisuuteen perustuvat työsuhteet. Yhä harvemmalle alalla työskentelevälle vakituinen “eläkevirka” taide- tai museolaitoksessa on todellisuutta. Teitä tavoittelemisen arvoiselle, palkitsevalle työlle on silti monia – suoraviivaisia ne eivät aina ole.

Olemme kolme 2010-luvun alussa Helsingin yliopistosta valmistunutta taidehistorioitsijaa. Kävimme keskustelua työkokemuksestamme ja ammatillisista haavekuvistamme, jonka pohjalta syntyi yhteinen tekstimme. Oscar Ortiz-Nieminen: Joku taisi minua kerran kuvata osuvasti “pitkän kaavan humanistiksi”. Kiinnostus maailmaa ja siinä esiintyviä ilmiöitä kohtaan ajoivat minut opiskelemaan taidehistoriaa. Alalle päädyin mutkan kautta. Olin ollut useamman vuoden kesätöissä museoalalla ollessani uskontotieteen opiskelija. Teologian maisterin paperit eivät minulle riittäneet. Eikä ilmeisesti filosofian maisterin tutkinto. Olen nyttemmin päätynyt työstämään väitöskirjaa, jossa yhdistyy kaksi suurta intohimoani: uskonto ja arkkitehtuuri. Tässä välissä olen ehtinyt toimia niin katsomusaineiden opettajana peruskoulussa kuin freelanceoppaana useassa taidemuseossa. Välittäjäportaan työ on tullut minulle tutuksi myös muutamien itsenäisten tutkimus- ja kuratointiprojektien kautta.

Linda Leskinen: Minulla oli taidehistorian gradua kirjoittaessa mahdollisuus työskennellä osa-aikaisesti Tapio Wirkkala Rut Bryk Säätiössä. Valmistuttuani jatkoin samassa paikassa, mutta jatkoin myös oppaana taidemuseoissa. Sittemmin työskentelin EMMAssa kokoelmien parissa. Pätkätyöt ja monityöpaikkaisuus tulivat tutuiksi. Vähitellen hakeuduin takaisin yliopistolle taidehistorian jatko-opiskelijaksi, koska sen kuuluisan oman jutun tekeminen houkutti. Nyt vallitsee apurahatutkijan ja freelance-tekstityöläisen epävarma arki. Jatko-opiskelijana taidehistorioitsijan identiteetti ehkä kehittyy ja kantaa eri tavalla, kuin tavallisessa päivätyössä – oman identiteetin ja tutkijan äänen etsiminen on olennainen osa kuviota. Koen, että kaikki mitä teen liittyy jollain lailla taiteen välittämiseen yleisölle.

Saara Karhunen: Olen valmistuttuani työskennellyt kahdessa organisaatiossa, joissa taidehistorioitsijat ja taiteilijat toimivat yhdessä. Kuvataideakatemian opintoamanuenssina tein töitä taiteilijaopettajien kanssa ja koin toimivani organisaation sisällä välittäjän roolissa hallinnon, opetuksen ja opiskelijoiden välissä. Nykyinen työpaikkani Checkpoint Helsinki syntyi eritaustaisten taidetyöläisten jakamista visioista, mutta se on näyttäytynyt vahvasti taiteilijavetoisena organisaationa. Eri taustoista tulevien kanssa työskennellessä taidehistorioitsijan ammatti-identiteettiä on saanut miettiä suhteessa muiden osaamiseen ja näkökulmaan. Sisältöosaaminen ja välittäjän rooli tuntuvat kiteyttävän taidehistorioitsijuuteni. Toisaalta olen tottunut jatkuvasti perustelemaan ja muokkaamaan omaa positiotani, oman työn merkitys on aina myytävä uudestaan.
Yliopistolta saatu koulutus ei välttämättä kulje käsi kädessä työelämän odotusten kanssa. Toisaalta taidehistorian opintojen kautta hankittu sisältöosaaminen on usein se kaikkein arvokkain seikka, jonka säilymistä on tärkeää vaalia.

SK: Taidehistorian opinnoilla on päällisin puolin vähän yhteyttä siihen työhön, josta työpäiväni rakentuvat. Opintojen kautta löytyy kuitenkin perimmäinen syy ja motivaatio tällä alalla työskentelylle. Ehkäpä koen, että taidehistorioitsijan identiteetti tuo jonkinlaista ryhtiä työhön. Kaikessa silppuisuudessaan tämä on juuri sitä työtä, mitä haluan tehdä, ja ainakin tällä hetkellä myös voin tehdä. Joka päivä ei tietenkään ajattele näin juhlavasti, koska onhan tämä toisinaan aika mahdotonta tasapainottelua. OO-N: Hyvin muotoiltu, taidehistorioitsijuus kulkee koko ajan taustalla. Itselläni on ollut sikäli kiitettävä tilanne, että niin opastustyössä kuin tutkimustehtävissä substanssiosaamista vaaditaan jatkuvasti. Kiitän mielessäni edelleenkin niitä opettajia, jotka ovat opettaneet minua ajattelemaan taidetta ja kirjoittamaan siitä. Word-asiakirja taitaa olla oman mielikuvituksen lisäksi yksi keskeisimmistä työkaluistani. Vaikka yliopisto-opinnot luovat hyvän teoriapohjan tälle alalle, käytännöllisempi puoli opitaan itse tekemisen kautta. Termiin “näyttelykäsikirjoitus” en törmännyt suinkaan ensimmäisen kerran museologian luennoilla, vaan silloin, kun minulta sellainen tilattiin!

LL: Yliopistossa kehotetaan ajattelemaan isosti. Akateemista maailmaa kiinnostavat kysymykset taidehistorian alalla saattavat kuitenkin olla aika erilaisia verrattuna siihen, miten taidemuseoiden pitää arjessa kohdata yleisöjä ja esitellä eri ilmiöitä. Nuorena opiskelijana muistan olleeni – ehkä hyvällä tavalla – aika irrallaan käytännön todellisuudesta ja jatkuvasti miettineeni miksi-kysymyksiä. Miksi ylipäätään on paikkoja, joihin mennään katsomaan teoksia? Opintojen tuoma kriittinen asenne ja karttuva käytännön kokemus ovat minusta hyvä yhdistelmä.

SK: Valmistumisen jälkeen tuntui, että työelämä oletti minun olevan myös taloushallinnon osaaja. Se vähän järkytti, mutta kaikenlaista on saanut oppia töitä tehdessä, ja minulla on ollut onni saada mahtavia kollegoita. Minusta kirjoittaminen – sen myötä analysoiminen ja argumentoiminen – on ollut arvokkain työelämävalmius, jonka olen yliopistosta saanut.

LL: Tästä olen ehdottomasti samaa mieltä. Muistan, että halusin aikoinaan nimenomaan taidehistoriaa opiskelemaan, mutta taustalla kajasti joku taju siitä, että yliopistossa tärkeintä on oppia kirjoittamaan ja tunnistamaan, mitä ajattelee ja mitä mieltä on asioista.
Parhaimmillaan silpputyö antaa arvokasta kokemusta ja mahdollisuuden työskennellä lukuisten mielekkäiden projektien parissa. Samalla se vaatii tasapainottelua ja oman osaamisen jatkuvaa ylläpitämistä.

OO-N: Minulle kaikkein tutuinta on oppaan työ. Sen luonne ja arvostus ovat muuttuneet. Aikaisemmin opastustyötä on pidetty väylänä “oikealle” museouralle, joka tehdään näyttely- ja kokoelmapuolella. Tunnen itseni lisäksi useita ammattioppaita ja taidehistorian opettajia, jotka ovat tehneet jo vuosikausia työtä erilaisten yleisöjen parissa. Opastustyö on muodostunut minulle itseisarvoiseksi elämäntavaksi. Sen kautta olen jatkuvasti kosketuksissa sekä alan uusimpaan tutkimukseen että peruskäsitteistöön. Itselleni kaikkein antoisinta on kuitenkin kontakti museokävijöihin, mikä pitää minut myös pedagogisesti vireänä.

SK: Minäkin opastin opiskeluaikoina, koska se tuntui työltä, jota siinä vaiheessa kuuluu tehdä. Nyt arvostan tosi paljon kokemuksiani oppaana. Siinä ollaan todella olennaisen äärellä. Erityisesti yleisön nahkoihin asettuminen ja taidetta koskevan tiedon välittäminen siitä näkökulmasta oli tärkeä oppi. Siksi harmittaa, että oppaan työ mielletään opiskeluajan oheistyöksi, mikä näkyy myös sen työehdoissa. Huomaan kaipaavani opastamista ja haluaisin vieläkin tehdä sitä. Tosin en tiedä kaipaanko oikeasti nykyiseen työnkuvaani uusia työtehtäviä.

OO-N: Freelancerina ja tekstityöläisenä olemisessa on se hankala puoli, ettei oikein ole edellytyksiä olla kiinteästi osana mitään työyhteisöä. Kontaktin puute voi aiheuttaa myös pulmatilanteita. Vaarana on, että projektitöissä tiedonkulku jää liian vähäiseksi tai vaillinaiseksi. Ei ole niitä epämuodollisia kahvipöytäkeskusteluja, jossa kuulumiset vaihdetaan ja joiden kautta saa selkeämmän käsityksen oman työn merkityksestä koko hankkeen kannalta. Kaikki itseen kohdistetut odotukset ja oletukset eivät kulkeudu sähköposteissa. Vaikeaa on myös oman osaamisensa hinnoitteleminen. Sitä joutuu usein myös toimeksiantotilanteissa tekemään.

SK: Tämä vaatii esimiehiltä ja koko työyhteisöiltä uudenlaista ajattelua. Sisäinen viestintä tuntuu muutenkin olevan vaativa laji.

OO-N: Olen miettinyt omasta positiostani käsin museoiden ja kulttuurilaitosten tuotantologiikan muuttumista ja sisältöosaamisen sijaintia tulevaisuudessa. Kuka onkaan tulevaisuudessa laitosten ”sisällä” ja ”ulkona” – missä työ tehdään?

SK: Onko mahdollista, että tulevaisuudessa taidehistorioitsijoiden positio muistuttaa sitä, mikä on taiteilijoiden asema suhteessa museoihin nyt? Meillä ei tällä hetkellä ole paljoakaan työmahdollisuuksia vapaille kuraattoreille ja muille välittäjäportaan freelancereille. Varmasti taidelaitosten organisaatiot tulevat muuttumaan taiteen rahoituksen muuttumisen myötä. En pidä henkilökunnan vaihtuvuutta pelkästään huonona asiana – ainakaan laitosten tarjoamien sisältöjen kannalta. Toisaalta on kaikki arvokas hiljainen tieto ja osaaminen, jonka säilyminen edellyttää jatkuvuutta.

LL: Pysyvyys on ilman muuta arvo sinänsä. Kaikkien alalla työskentelevien kannattaisi silti aktiivisesti käydä (tämänkin tapaista) vuoropuhelua ja rohkeasti vaihtaa keskenään kokemuksia tontinrajojen yli. Mahdollisimman avoin Wiki-tyyppinen tieto voi luoda uusia näkökulmia. SK: Minulla on valmistumisen jälkeen ollut pidempiä työsuhteita samoissa paikoissa, sikäli olen välttynyt hurjimmilta silpputyösuhteilta, vaikka projektirahoituksen takia kovin pitkälle eteenpäin ei koskaan tiedä. Olen kuitenkin kokenut, miten päivittäinen työ ja työnkuva saattaa koostua varsin sekalaisesta silpusta, hyvin abstrakteista ja hyvin konkreettisista asioista. Usein huomaan vieläkin tekeväni asioita, joita en oikeastaan osaa. Keskittymistä vaativiin ja teoreettisesti painottuneisiin yliopisto-opintoihin nähden tässä on suuri kontrasti. Minulla on ehkä vielä kesken sen opetteleminen, että mikä kaikki on mahdollista ja kohtuullista, mutta ainakin olen joutunut omaksumaan uudet laatustandardit omalle työlle.

LL: Minulla on aika samanlainen silppuisa olo tutkimuksen, jatkuvan rahoituksen hakemisen ja sivutöiden pallottelemisen kanssa, vaikka päätoimisesti nyt teenkin sitä keskittymistä vaativaa akateemista työtä. Tutkijakoulutettavana olemisessa on se dilemma, että väitöskirjaan ja tutkimukseen panostaakseen täytyy vähitellen alkaa tehdä valintoja, jotka ohjaavat kenties kauemmas niin sanotusta käytännön työelämästä. Ennen ajattelin, että totta kai yhdistän nämä kaksi maailmaa. Nyt eri suunnista tulevat signaalit tuntuvat aika ristiriitaisiltakin, tosin valintoja on jokaisen urallaan tehtävä.

OO-N: Tunnistan monet huomiosi. Toisaalta eri suuntiin vievät polut voivat myös monipuolistaa omaa osaamista. Väitöskirja-aiheeni on melko perinteistä arkkitehtuurintutkimusta, mutta projektityöt ovat avanneet silmiäni myös suhteessa muotokuviin ja abstraktiin taiteeseen. Rahoituksen hakeminenhan on asia, joka on yhteinen dilemma niin apurahatutkijoille kuin monille kuvataiteen välittäjäammateissa työskenteleville. Saman asian kanssahan painiskelevat myös taiteilijat. Kilpailu on kovaa, eikä siltä voi nykymaailmassa välttyä. Joskus se ajaa eteenpäin, mutta toisinaan se voi lannistaakin.

LL: Oma “käytännön” työkokemukseni ei niinkään tule kuratoinnista ja tapahtumatuotannosta, vaan enemmänkin kokoelmien parissa työskentelystä, nyttemmin myös luentojen pitämisestä ja kirjoittamisesta. Olen samaa mieltä taidehistorioitsijan häilyvästä positiosta tänä päivänä. Instituutioissa hyvin harva pääsee toteuttamaan näkemystään ja luomaan sisältöjä, mutta nuoret pätkätyöläiset kulkevat talosta taloon oppien jokaisesta paikasta uutta. Sinänsä minäkin näen vaihtuvuudessa positiivisia puolia: työpaikkojen mukavin anti ovat olleet kaikki erilaiset ja eri tavalla ajattelevat ihmiset. Se on myös sitä paljon puhuttua verkostoitumista.

SK: Tuo on kiinnostava pointti, pätkätyöläisillä on tosiaan epävarmuuden vastapainona hyvät kontaktit ja eräänlainen näköalapaikka.

LL: Käytännön välittäjätyötä löytyy mielestäni myös muualta, kuin asiakas- tai yleisörajapinnasta. Kokoelmatyöntekijänä esimerkiksi mietin jatkuvasti, miten työstämääni kokonaisuutta voisi tuoda esiin sellaisella tavalla, joka kertoisi yleisölle jotain uutta kyseisestä aiheesta.

OO-N: Yleisö ja sen kohtaamiseen liittyvät kysymykset vaikuttaisivat olevan pinnalla museomaailmassa. Siihen on varmaan olemassa useitakin syitä, ja hyvä niin. Uskon, että tulevaisuudessa kokoelmatyökin siirtyy palvelemaan informaatioteknologiakehityksen myötä yhä kiinteämmin kotikoneellaan teoskuvia klikkailevia virtuaalimuseokävijöitä.

SK: Opettelemmeko siis seuraavaksi koodaamaan?

OO-N: Taitaapa niitä koodaritaidehistorioitsijoita jo jonkin verran ollakin.

LL: #Suominousuun!
Vaikka vaihteleva työ ja freelancerina oleminen on antoisaa ja vapaata, työn yhtäaikainen tekeminen, sen hakeminen ja perusteleminen saattavat kuormittaa voimakkaasti.

SK: New Yorkilaisen Creative Timen kuraattori Nato Thompson sanoi taannoin Helsingissä Ihme-päivällä vieraillessaan, että julkiseen tilaan tilausteosta toteuttavan kuraattorin tehtävä on suojella taiteilijan ideaa väistämättömien kompromissien keskellä. Tämä sopii mielestäni monenlaisen välittäjäportaan työn huoneentauluksi. Yleisön suuntaan korostuu puolestaan tiedonvälitys, kontekstualisoiminen ja osallistumisen tukeminen. Välittäjänä toimiminen tarkoittaa velvollisuudentuntoa taiteilijaa, yleisöä ja rahoittajia kohtaan. Käytännössä tämä tarkoittaa tasapainottelua erilaisten odotusten ja ajattelutapojen välillä.

LL: Freelancerina oleminen on haastavaa tasapainottelua myös omassa elämässä. Joillekin kyseessä on tietoinen valinta, toisille taas pakon sanelema elämäntilanne ja kaikkea näiden ääripäiden väliltä. Työpätkät ja apurahalla olo ovat kuitenkin kirkastaneet ajatustani siitä, että epätyypillisestä (työskentelystä) pitäisi tehdä tyypillisempää. Nyt pomppiminen roolista toiseen on hankalaa kaiken byrokratian vuoksi. Miksi esimerkiksi museoalan tuntityöläisen palkkakuiteissa ei voida tarkasti eritellä tehtyjä tunteja, vaan ne on käsin kirjattava lomakkeisiin, kun työttömyyskorvausta haetaan.

OO-N: Onneksi kontakti muiden taidealalla työskentelevien ihmisten kanssa tuo esiin sen, että kaikki ovat samassa tilanteessa. Projektityöläiset eivät ole poikkeus säännöstä, vaan uusi sääntö. Hyvinvointiyhteiskunnan tukirakenteet ja työelämän lainalaisuudet kaipaavat tästä näkökulmasta kipeästi päivittämistä. Uskon, että julkisuudessa esille noussut perustulomalli voisi olla askel oikeaan suuntaan.

SK: Silpputyö ja intohimolla tekeminen tuo mukanaan todellisia uupumisen riskejä. Priorisointi ja rajojen asettaminen on tärkeää, ja kaikki oppivat tämän varmasti eri tavoin.

OO-N: Freelancetyön suurin etu on sen tarjoama vapaus. Kukaan ei valvo tekemisiäni ja hommat etenevät juuri siinä tahdissa, kun itse pidän sopivana. Vapaus tuo luonnollisesti mukanaan myös paljon vastuuta. Oman elämän organisoiminen tilanteessa, jossa useat samanaikaiset toimeksiannot vievät niin aikaa kuin henkisiä resursseja, voi olla ajoittain todella haastavaa. Työskentelyssään on oltava hyvin tavoitteellinen ja määrätietoinen, toisaalta on siedettävä kaaosta. Epävarmuuden kanssa on vain kyettävä tulla sinuiksi.

LL: Lievän kaaoksen sietäminen ja hyväksyminen auttavatkin jaksamaan ja priorisoimaan asioita. Kaiken epävarmuuden keskellä on kuitenkin mahdollista kokea onnistumisen tunnetta ja ”välittämisen” ammattiylpeyttä: yksikin oivallus kuulijan tai lukijan päässä on voitto!
Kuvataiteilijan asema ja toimeentulo on puhuttanut kuvataiteen kenttää viime aikoina, hyvästä syystä. Myös päättäjien tasolle on kaikunut viesti siitä, miten kuvataiteilijat ovat korkeakoulutettuna erityisosaajien joukkona erityisen heikossa asemassa – niin tulonmuodostuksen kuin yhteiskunnallisen aseman ja tunnustuksen näkökulmasta. Otan tämän nyt oman tekstini lähtökohdaksi useastakin syystä. Ensinnäkin, taiteilijoiden työ on tietenkin kuvataiteen kentän rakenteiden perusta ja siinä kaikkien välittäjäroolien olemassaolon ehto ja syy. Toiseksi, kuvataiteen kentän rakenteiden analyysi ja tarkistus on välttämätöntä, jotta taiteilijoiden asemaa voidaan parantaa. Tätä rakennetta pyrin osaltani avaamaan, peilaten sitä erityisesti kansainväliseen toimintaympäristöön ja tässä keskeiseen välittäjäportaaseen. Kirjoitukseni on vahvasti asiantuntijuuden puolustuspuhe. Esimerkiksi poliittinen retoriikka painottaa tällä hetkellä ympäripyöreästi kulttuuria, taiteesta puhumisen sijaan, sekä jopa harrastamista ammatin sijaan. Tässä ilmapiirissä eri taiteenalojen vertailu ja kilpailuasetelma esimerkiksi lobbaustyössä on vaarallista ja usein konservatiivista raja-aitojen rakentamista. Se paitsi hajauttaa, myös rajaa helposti ulkopuolelleen eri aloille merkittäviä alagenrejä ja uusia avauksia. Kaikkien taiteenalojen yhteistä köyttä vedettäessä uusliberalistisen talouspolitiikan säästötalkoissa on kuitenkin korostettava samalla taiteenalojen erityispiirteitä ja -tarpeita. Kuvataiteella on paikallisesti ja maailmanlaajuisesti oma yhteiskunnallisesti merkittävä historiansa, elävä ja monimuotoinen kielensä, sekä oma tapansa osallistua todellisuuden tutkimiseen ja tuottoon.

Taiteilijat ovat alansa parhaita, mutta eivät onneksi ainoita, asiantuntijoita. Taiteilijoiden ja muiden kentän asiantuntijoiden eli välittäjien epähedelmällisen vastakkainasettelun murtaminen olisikin tarpeen. Näkökulmaani ja asiantuntijuuden puolustustani ohjaa työni lähes parinkymmenen vuoden ajalta nykytaiteen kuraattorina ja tutkijana sekä Suomessa että Englannissa. Suuren osan työstäni olen tehnyt freelancerina ja projektiluontoisesti, eli itseorganisoituneesti ja läheisessä yhteistyössä taiteilijoiden kanssa. Ensin HIAPin ja nyt Framen ohjelmapäällikkönä olen viimeiset kolme vuotta seurannut suomalaista kuvataiteen kenttää kansainvälisen toiminnan mahdollisuuksia ja haasteita kartoittaen. Asiantuntijuus paikantuu aina kentälle, tiettyyn asemaan, suhteessa toisiin toimijoihin. Tietoinen paikantuminen voidaan määrittää yhdeksi keskeiseksi edellytykseksi asiantuntijuudelle ja tämä taas edellyttää toimintakentän kokonaisvaltaista hahmottamista. Omassa työssäni – niin kuraattorina kuin laajemmassa institutionaalisessa välittäjän roolissani Framessa –toimintaympäristön ja sen rakenteiden ymmärtäminen ekosysteeminä on osoittautunut toimivaksi. Ekosysteeminä kuvataidetta ei tarvitse nähdä suljettuna vaan eri tavoin toisiin rakenteisiin, pienempiin ja suurempiin, vuorovaikutuksessa olevana. Ekosysteemissä korostuvat järjestelmän sisäisten osien erityislaatujen mutta myös näiden välisten suhteiden merkitys. Diversiteetti on tässä avain: monimuotoisuus on vahvuus ja systeemin dynaamisuuden edellytys. Hyvin pienelläkin erikoistuneella toimijalla voi olla keskeinen paikkansa kokonaisuudessa, kun taas suuri instituutiokaan ei ole korvaamaton, jollei se lunasta omaa erityistä rooliaan systeemissä.

Kuvataiteen kenttään sovellettuna tämä tarkoittaa muun muassa sitä, että eri toimijoiden merkitystä tulisi hahmottaa ja profiloida suhteessa kokonaisuuteen, joka on jatkuvassa muutosliikkeessä. Galleriat tarjoavat tässä yhden hyvän rajatun tutkimuskohteen, jonka merkitys niin paikallisen kentän kokonaisvaltaisessa kehityksessä ja taiteilijoiden aseman parantamisessa kuin kansainvälistymisessäkin on keskeinen. Suomalainen galleriakenttä eroaa rakenteellisesti huomattavasti kansainvälisestä toimintaympäristöstä, jopa naapurimaistamme: Taiteen kotimaiset markkinat ovat heikot ja tukea kansainvälisen toiminnan kehitykseen on kaupallisten gallerioiden vaikea saada. Taiteilijavetoisten gallerioiden toimintamalli perustuu yhä pitkälti etujärjestöjen rakenteelle ja näyttelytoiminnan rahoittavat taiteilijat. Kuraattoreilla ei juurikaan ole sijaa minkäänlaisten gallerioiden ohjelmistojen linjauksissa, eivätkä avoimet haut tai näiden juryt myöskään rakenna gallerioille tunnistettavia profiileja, jota kentän monimuotoisuus ja toimijoiden paikantuminen edellyttäisi.

Koko kentän hahmottaminen edellyttää myös määreiden tarkennusta ja päivitystä. Kuvataiteen sijaan nykytaide eli ”contemporary art” on se viitekehys, johon kansainvälisestä kentästä kirjoittaessani viittaan – jo itsekin oma taidehistoriallinen aikakautensa, jonka katsotaan alkavan 1960-luvun lopulta.

Täten keskityn tämän päivän taiteeseen, joka ei ole lähtökohtaisesti välinesidonnaista. ”Contemporary art” vs. ”fine art” on paljon intohimoja ja keskustelua herättänyt erottelu, johon kietoutuu kysymyksiä niin länsimaalaisen kaanonin jatkumosta kuin kaupallisuudestakin. Kirjoitukseni puitteissa ei määreiden syvempi avaaminen ole mahdollista, mutta suomalaisen kuvataiteen kentän perusteellinen analyysi, erityisesti suhteessa kansainväliseen toimintaympäristöön, edellyttäisi myös sitä. Seuraavaksi paikannan kuraattorin työtä omasta toimijan näkökulmastani käsin. Kirjoitukseni pyrkii tuomaan konkretiaa välittäjyyteen ja asiantuntijuuteen, mutta samalla se myös osoittaa mistä, väistämättä rajautuneesta, vinkkelistä näkemykseni tähän problematiikkaan kumpuavat. Kuratoriaalinen erityisosaamiseni ja välittäjän roolini on muotoutunut lukuisten projektien myötä, tiiviissä yhteistyössä taiteilijoiden kanssa. Lähes kaikki kuratoimani näyttelyt ja tapahtumat ovat olleet otteeltaan tutkimuksellisia ja eri konteksteihin taiteellisin keinoin pureutuvia.

Kuraattorina olen toiminut taiteilijoiden luotsina erilaisissa institutionaalisissa ja maantieteellisissä ympäristöissä ja rakenteissa, joihin olen kutsunut heidät työskentelemään – Suomen valtion ja vallan rajalta Lontoon konsulaatissa aina Euroopan ääriä yhteen piirtäviin periferisiin keskuksiin. Saaristoissa niin Lofooteilla kuin Turunmaalla taiteellisen tutkimuksen ja interventioiden alustana olivat taas erityislaatuiset ekosysteemit, joissa paikallisten yhteisöjen sekä ympäristön tulevaisuus ja monimuotoisuus ovat vaakalaudalla. Kaikki näyttelyprojektit ovat eri teosten ristivalotuksella tuoneet esiin miten näissä konteksteissa globaalit ja paikalliset muutosprosessit kietoutuvat yhteen. Taiteilijoiden työskentelyn kanssakulkijana olen saanut samalla itse suunnattomasti uutta monialaista tietoa sekä projektien toteutuspaikoista ja avainteemoista että taiteen potentiaalista hahmottaa, muuttaa ja tuottaa todellisuutta.

Tuorein esimerkki kuraattorin moninaisista tehtävistä ja rooleista on työni Venetsian biennaalin Suomen edustuksen parissa tänä vuonna. Työskentelin tiiviisti taiteilijaduo IC-98n, eli Patrik Söderlundin ja Visa Suonpään, kanssa yhteensä puolitoista vuotta uuden paikkasidonnaisen teoksen ensimmäisestä konseptista aina lopulliseen toteutukseen. Tässä prosessissa kuraattori toimii taiteilijoiden välittäjänä moneen suuntaan – biennaalin ja Alvar Aalto -paviljongin institutionaalisiin rakenteisiin ja reunaehtoihin, nykytaiteen ammattitoimijoiden ja -diskurssin, projektin rahoittajiin ja yhteistyökumppaneihin, suomalaiseen ja kansainväliseen mediaan. Näyttelypaikka on tässä äärimmäisen monisärmäinen niin kotimaisen taiteen, kansainvälisen nykytaidekentän kuin biennaalin ja Venetsian kaupungin näkökulmasta. Kontekstilähtöisenä projektina prosessiin liittyikin sekä taiteilijoiden että kuraattorin osalta runsaasti taustatutkimusta sekä sisällöllisistä että käytännön kysymyksistä.

Kuraattorina pyrkimykseni on aina ollut ensisijaisesti varmistaa taiteilijoiden vision toteutuminen ja sille uskollinen kommunikaatio – on sitten kyse lupa-asioista ja käytännön toteutuksen mutkista tai teoksen paikantamisesta osaksi kansainvälisen nykytaiteen keskusteluja ja ilmiöitä. Pitkäjänteinen ja syvällinen dialogi sekä luottamus on keskeistä yhteistyössä. Silloin kuraattori voi käydä taistoja eri rintamilla projektin puolesta taiteilijoiden keskittyessä omaan työhönsä. Venetsian kohdalla tämä tarkoitti käytännössä muun muassa neuvotteluja ainakin 15 eri arkkitehdin, museoviranomaisen, konservaattorin ja teknikon kanssa Suomessa ja Italiassa. Kymmenien tekstien kirjoittamista, toimitusta ja tarkistusta, vähintään kahdella kielellä ja eri kohderyhmille, antroposeeni-keskusteluun perehtymistä ja kuuden kuution hiilikasan siirtelyä.

Viime kädessä saattaa kuitenkin olla niin, että kun kuraattori onnistuu työssään, tämä työ jää näkymättömäksi, taustalle. Taideteos pääsee keskiöön ja saa oman äänensä mahdollisimman hyvin kuuluville. Nykytaiteen kentällä välittäjien rooli on kasvanut yhä merkittävämmäksi. Taiteilijoiden on entistä haastavampaa toimia kansainvälisesti itsenäisinä toimijoina, itseään edustaen – instituutiot ja vapaat kuraattorit sekä kaupalliset ja taiteilijavetoiset galleriat ovat enenevässä määrin välttämättömiä oven avaajia. Ne antavat taiteilijan tueksi verkostonsa ja ammattitaitonsa aina viestinnästä hallintoon. Kyseessä ei kuitenkaan ole vain käytännön tuki, taiteilijan paperityövuoren kevennys. Avainasemassa on nykytaiteen asiantuntijuus ja alan erityisosaaminen, jolla välittäjät lunastavat paikkansa ja uskottavuutensa kansainvälisellä kentällä. Ilman tätä ei ovia avaudu. Tämä on samaten perusta, joka mahdollistaa taiteilijan työn merkityksellisen paikantamisen välittäjän työn kautta – on sitten kyse kuratoiduista näyttelyistä, kritiikistä tai galleriaedustuksesta.

Asiantuntijuus kuten itse tieto muotoutuu erilaisissa käytänteissä ja edellyttää kykyä paikantaa oma näkökulma. Asiantuntijuus ei ole ainoastaan teoreettista, vaikka sillä on erityinen ja korvaamaton roolinsa kokonaisuudessa. Yksi suomalaisen nykytaiteen kentän ongelmista onkin teorian ja käytännön, taiteen tutkimisen ja tekemisen, taidehistorioitsijan ja taiteilijan, taideinstituution ja taiteilijajärjestön vastakkainasettelu, jossa vuoropuhelulle on ollut liian vähän tilaa, tukea, välineitä ja valmiuksia.

Heikosta vuorovaikutuksesta kertoo muun muassa se, miten taiteilijavetoiset organisaatiot hakevat yleensä tuottajia – siis toteuttamaan, auttamaan käytännön tehtävissä. Täten ei edellytetä valmiuksia eikä anneta vastuuta esimerkiksi sisällölliseen dialogiin tai aktiiviseen panostukseen organisaation toiminnan profiloinnissa. Eli ei haluta välittäjää. Samaten korostus taiteilijoiden kaipaamista tuotantotukirakenteista saattaa palvella erityisesti taiteilijoiden yksityisyrittäjyyttä ja taiteen tuotteistamista. Taiteilijoiden työskentelymahdollisuuksien ja yleensä nykytaiteen aseman parantaminen edellyttää koko kentän vahvistamista ja erityisesti vuoropuhelun syventämistä sen eri toimijoiden välillä, jolloin taiteilija ei jää yksin myöskään taiteensa kontekstualisoinnissa – suhteessa niihin keskusteluihin, ilmiöihin ja traditioihin, joissa toisaalta hänen työnsä merkitys näyttäytyy itseään laajempana ja toisaalta sen ominaispiirteet nousevat esiin.

Välittäjän työ ei ole vain kuraattoreiden heiniä, vaan siitä ovat vastuussa yhtä lailla galleristit, kriitikot ja tutkijat, intendentit ja pedagogit, professorit ja lehtorit, toiminnanjohtajat ja hallitukset, näyttelytoimikunnat ja viestintä – itsenäisinä toimijoina yhtä lailla kuin instituutioissa tai verkostoissa. Monimuotoisuudessaan välitystyö suuntautuu eri yleisöille mutta myös muille yhteiskunnan aloille ja eri konteksteihin. Aivan erityinen merkitys sillä on  nykytaiteen ammattikentän sisällä niin yksilöiden kuin organisaatioiden välillä.

Esimerkiksi Iso-Britanniassa erilaisiin välittäjän rooleihin kouluttaudutaan ja kasvetaan monenlaisia reittejä. Monet kuraattorit, kriitikot ja galleristit ovat alun perin opiskelleet taidekoulussa ja erilaisten tehtävien kautta, usein itseohjautuvien ja kollektiivisten aloitteiden myötä, sekä jatkokoulutuksella edenneet keskeisiin asemiin. Erilaisista taustoista kumpuaa monimuotoisuutta myös välittäjien panokseen kentällä: he paitsi kehittävät toimintamalleja, myös tuottavat diskurssia – eivät yksin, vaan paikantuen tietoisesti juuri tiettyyn solmukohtaan kentällä, eri toimijoiden väliin, näitä osaltaan yhteen saattaen.

Kuraattori-termi juontaa juurensa latinan sanasta ”curare”, joka tarkoittaa huolenpitoa. Nykytaiteen kontekstissa tämä ei merkitse enää vain konservointia tai järjestämistä, vaan se on ymmärrettävä moniulotteisemmin. Kuraattorin työ onkin viime kädessä juuri välittämistä – sitoutumista taiteeseen taiteilijan lailla.
Tunnette ehkä virallisen tarinan Vladimir Leninin viimeisistä sanoista. Sen joka kertoo, että juuri ennen kuolemaansa Leninin kuultiin kiittävän kuolleen linnun noutanutta metsästyskoiraa sanoilla: ”Hyvä koira!”

Kuulin venäläisiltä kollegoiltani vaihtoehtoisen kertomuksen. Sen mukaan Lenin oli pitkän sairautensa loppuvaiheessa menettänyt ymmärryksensä ja kosketuksen todellisuuteen. Hän makasi koomassa reagoimatta ympäristöön tai läheisiinsä. Kuitenkin eräänä päivänä kaikkien yllätykseksi Lenin avasi silmänsä ja huoahti: ”Hyvä koira.” Sairashuoneeseen oli eksynyt koira, joka nuoli Leninin kättä. Koiran lämpimän kielen kosketus yhdisti miehen hyytyneet hermoradat viimeisen kerran ja muodostivat ymmärrettävät sanat: ”Hyvä, koira”.

On oikeutettua kysyä, miten nämä tarinat liittyvät kuvataiteen välittäjäammatteihin? Olisi houkuttelevaa vastata, että nykyisessä tiiviiden viestien ja kirkkaiden brändien ajassa myös kuvataiteeseen liittyvät tarinat  – viralliset ja vaihtoehtoiset – ovat niin kutsuttujen välittäjien toiminnan ydintä. Taideteoksiin ja taiteilijoihin liittyvät viralliset tarinat kerrotaan oikeille kohdeyleisöille ja medioille koulutetuin sanakääntein, vaihtoehtoiset lipsautetaan sosiaalisessa mediassa. Molemmilla on tarkoituksensa.

Mutta tässä kirjoituksessa ei nyt ole kyse tuosta. Tämä teksti käsittelee taiteen välittämiseen ja esittämiseen liittyviä virallisia instituutioita, jotka koostuvat epävirallisista ja inhimillisistä toimijoista.

Näkökulmani pohjaa parinkymmenen vuoden tyypillisen epätyypilliseen taidehistorioitsijan työhön (vrt. Karhunen, Leskinen, Ortiz-Nieminen tässä numerossa) museopedagogina, kuraattorina, opettajana, luennoitsijana, kirjoittajana, koordinaattorina, asiantuntijana ja tutkijana. Taiteen välitystyö olkoon kattokäsite erilaisille ammatillisille risteyksille, verkostoille, eristeille, liukasteille, pehmikkeille, selityksille, kyseenalaistamisille ja vaikenemisille.

Tehtyäni vuosia näitä edellä mainittuja projektitöitä, tajusin kuuluvani freelancereiden nk. portfoliosukupolveen, joka ei määritellyt itseään työpaikkansa tai ammattinimikkeensä kautta, vaan kokosi päällekkäiset työnsä portfolioon ja uskoi työidentiteettinsä olevan itsensä näköinen. Identiteetin perustana oli asiantuntijuus ja sosiaaliset taidot, itseluottamus ja epävarmuuden sietokyky, vapauden ja uuden oppimisen rakastamisen pakko. Ja taiteen sekatyöläisen lasi oli ehdottomasti ennemmin puoliksi täysi kuin puoliksi tyhjä.

Mutta elämä yllätti: kuusi vuotta sitten aloitin vakityössä – eli toistaiseksi voimassaolevassa työsuhteessa – oman erikoisalani taidemuseossa. Mielekäs, intoani vastaava työ, mahtavat työkaverit, tiimi ja kohtuullisesti resursseja täytti myös freelancerin unelman. Työ sisälsi sopivassa kompromississa päätäntävapautta ja valmiiksi sovittuja, kiinnostavia sisältöjä. Työssä oli tietenkin rutiineja, mutta myöskään ihan jokaista asiaa ei tarvinnut neuvotella ihan joka kerta alusta asti uudelleen.

Mitä tapahtui ammatti-identiteetilleni? Identiteettini oli ollut tukevasti tyypillisen epätyypillinen taiteen sekatyöläinen ja yhtäkkiä – vaikka työn sisältö ei olennaisesti muuttunut ja päällekkäiset projektit jatkuivat – harteilleni laskeutui edustamisen ja instituution viitta. Jo parin viikon kuluttua työsopimuksen allekirjoittamisesta sain freelancer-kollegoiltani ja taiteilijoilta kuulla institutionalisoituneeni ja rutinoituneeni. Säännöllisille lounastauoille naureskelin aluksi itsekin.

Instituution nimissä toimiminen toi valtaa ja vastuun: taidemuseossa saattoi toteuttaa hulvattomiakin hankkeita nopealla varoitusajalla, mutta ulkopuolista vapaaehtoistyötä niihin ei enää ollut reilua pyytää. ”Mulla on idea. Lähdetkö mukaan?”-kysymys piti oppia muotoilemaan ”Museo toteuttaa hankkeen näissä budjettiraameissa. Sopiiko tämä ja onko sinulla toiminimi vai verokortti?”

Olin samaa mieltä kuin Kaija Kaitavuori, joka tässä numerossa kirjoittaa, että ”taideinstituutiolla ja sen toiminnalla on aina jokin tavoite ja arvopohja, ja sen sisältö ja tieto on kontekstisidonnaista, jonkun luomaa ja jostain intressipositiosta määriteltyä” ja ymmärsin myös, että määrittelin ja rakensin itse toiminnallani taideinstituutiota. Ja olin vahvasti osaltani vastuussa instituution toiminnasta ja arvoista, sisällöstä, tiedosta ja intressipositiosta. Aloin hokea: instituutiot ovat yhtä joustavia kuin niissä toimivat ihmiset.

Mistä päästäänkin tekstini ytimeen: miten toimia samaan aikaan joustavasti ”vapaan” asiantuntijan ja sisältöihmisen identiteetillä ja silti kannattaa kulttuuriorganisaatioiden jatkuvuutta ja kantaa siitä vastuunsa? Miten säilyttää instituutioissa yksi- tai kaksisuuntaisen välittämismallin sijaan työn olemus freelance–työn kaltaisena risteysmäisenä ja verkostomaisena?

Keskustelemme museossamme usein taideinstituutioiden nykyisistä haasteista. Leikittelemme ajatuksella, että taideorganisaatioissa pitäisi noudattaa mediatalojen mallia, jossa jokainen työntekijä luo omaa persoonallista ”toimittaja- tai asiantuntijaprofiiliaan” ja viestii siitä sosiaalisessa mediassa ja eri kanavissa. Olisiko se ratkaisu ”kasvottoman” ja ”nimettömän” taideinstituution ongelmaan? Takaisiko se läpinäkyvyyden ja lähestyttävyyden? Toisaalta parhaimmillaan instituutioiden vahvuus on tiimityö: vaikka jauho ja muna miten viestivät somessa omaa osuuttaan ja erityislaatuaan, vasta yhteinen keitos kohoaa korvapuustiksi.

Taide- ja kulttuuri-instituutioiden pysyvyys on mielestäni sivistyneen yhteiskunnan merkki. Pysyvyys ei merkitse jämähtäneisyyttä vaan jatkuvuutta ja sitä, että kulttuuri sekä taiteilijoiden ja taiteen asiantuntijoiden työ nähdään olennaisena ja pysyvänä osana yhteiskuntaa. Se muuttuu ja muovautuu. Ajattelun voisi rinnastaa valtion määrittelyyn: säiliömäisestä, rajoilla suljetusta mallista tulisi siirtyä huokoiseen verkostoajatteluun. Käytännössä se mielestäni tarkoittaa erilaisten toimijoiden palkkauksen helpottamista, instituutioissa toimivien ihmisten liikkuvuuden tukemista, uutta opettavien ja ajattelun tuoreutta ylläpitävien harjoittelijoiden palkkauksen järkeistämistä ja monenlaisten työidentiteettien sallimista. Uskon, että taideinstituutioiden vahvuus syntyy siitä, että ne kykenevät tukemaan erilaisia työidentiteettejä ja ihmisten erilaisia vahvuuksia toimia taiteen välittämisammatissa. Instituutiot ovat yhtä joustavia kuin niissä toimivat ihmiset.

Ettehän ole ehtineet unohtaa Leniniä ja koiraa? Lienee aika kertoa, miten metafora mielestäni liittyy taiteen välittäjäammatteihin.

Kaksi erilaista tarinaa kuvaavat mielestäni haasteita, jotka on sisäänrakennettu taiteen välittäjäammatissa toimivan ihmisen työhön. Ensimmäinen tarina korostaa koiran ja isännän institutionaalisia asemia ja pönkittää niitä. Se painottaa koiran roolia hyvän ja ennakoidun työsuorituksen tekijänä. Isännän roolituksesta saatte itse päättää: onko Lenin taiteilija vai taideinstituutio? Epävirallinen tarina kertoo toimijoiden yllättävän hedelmällisestä vuorovaikutuksesta, jossa ymmärretyksi tuleminen, ihminen henkisenä ja fyysisenä kokonaisuutena ja tunne-elämys kohtaavat. Tarinoissa voi tarkastella myös sitä, mistä ja miten työn palkitsevuus syntyy. Mistä työ tekijäänsä kiittää? Ensimmäisessä koira saa kiitoksen hyvin suoritetusta tehtävästä, jälkimmäisessä keskiössä on välittämisen ja mielekkyyden yhteys.  Siinä on se ydin: Työn mielekkyyden nuolaisu.
Pigeons on the Grass Alas, Contemporary Curators Talk About the Field on pieni kirjanen, johon on helppo tarttua ja joka tarjoaa erityisesti kuratoinnista kiinnostuneille lukijoille ajatuksia ja inspiraatiota. Kirjan on julkaissut philadelphialainen The Pew Center for Arts & Heritage. Julkaisuun on koottu reilun neljänkymmenen kuraattorin puheenvuoroja. The Pew Center on kutsunut yhden vuoden aikana vierailulle ammattimaisia kuraattoreita ympäri maailmaa  kertomaan omasta työstään, keskustelemaan, konsultoimaan ja vetämään työpajoja. Fyysisesti he eivät ole olleet samassa paikassa samaan aikaan, eikä kyseessä ole varsinaisesti haastattelu, vaan kirja on toimitettu eri ajankohtina tapahtuneiden keskusteluiden pohjalta yhtenäiseksi käsikirjoitukseksi. Näin on syntynyt julkaisu, jossa valotetaan eri teemojen kautta kuraattorien työtä: yksittäiset kommentit, ajatukset, ideat rinnastuvat toisiinsa ja muodostavat kiinnostavan kokonaisuuden.

Kirjan kysymykset polveilevat luontevasti kuraattorin työhön liittyvien teemojen ympärillä, kuten millainen elämänkokemus on valmistanut parhaiten kuraattorin työhön, mistä omaan työhön haetaan vaikutteita, millainen työskentelysuhteesta muodostuu taiteilijoiden kanssa, tai miten kuraattorin yhteiskunnallinen rooli ja merkitys nähdään. Tärkeä kysymys on myös: kenelle työtä tehdään? Usein näyttelyn toivotaan puhuttelevan mahdollisimman laajaa yleisöä, mutta puheenvuoroissa nousee esille myös näkemyksiä yleisön uudelleenmäärittelemisestä, kuten miten ihmisten omat sosiaaliset verkostot ja sitä kautta sosiaalinen media luo uudenlaisia yleisöjä – yleisön yleisöjä. Kuraattorin työn vastuun nähdään jakautuvan taiteilijan, taideteoksen ja yleisön välille. Yleisö eri muodoissaan on vahvasti läsnä kuraattoreiden työssä ja yleensä kiinnittynyt myös esimerkiksi näyttelyprojektin tuotantoon.

Pigeon on the Grass Alas tarjoilee uteliaisuutta herättäviä ja ajankohtaisia ajatuksia kuraattorin ammatista. Kirjassa mukana olevista kuraattoreista osalla on tausta suurissa ja nimekkäissä taidelaitoksissa, osa puolestaan työskentelee pienemmissä organisaatioissa, ja toki joukkoon mahtuu myös freelancereita. Polut ovat moninaiset kuraattorin työhön, ja niin työn lähtökohdat kuin tavoitteet vaihtelevat yksittäisten henkilöiden kesken. Kuten kirja osoittaa, kirjo on laaja. Ja se on juuri rikkaus. Siten erilaiset äänet ja sisällöt pääsevät kuuluviin näyttelyiden ja muiden tuotantojen kautta. Tuore kirja Art Workers: Material Conditions and Labour Struggles in Contemporary Art Practice kokoaa yhteen tietoa ja näkökulmia taiteellisen työn aineellisista olosuhteista ja kuvataiteen kentällä työskentelyn realiteeteista Tukholmassa, Tallinnassa ja Helsingissä. Julkaisun taustalla on kansainvälinen taiteilijoiden ja taideammattilaisten verkosto, joka syntyi tarpeesta kartoittaa nykytilannetta ja tukea paikallisia ponnisteluja taidetyöläisten aseman parantamiseksi.

Tutkimuksellisista artikkeleista, haastatteluista, kuvituksista ja visualisoinneista koostuva julkaisu lähestyy ajankohtaisia kysymyksiä paikallisten tapausesimerkkien kautta sekä laajemmasta taidealan ja työelämän muutoksen näkökulmista käsin. Kahteen osaan jaetun julkaisun ensimmäinen puolisko keskittyy selvittämään työn materiaalisia ja konkreettisia edellytyksiä, kuten taiteilijan työstään saamaa palkkiota, työkorvauksia ja sosiaaliturvaa. Paikallisista esimerkeistä kiinnostava on mm. kuvataiteilijoiden näyttelykorvauksista linjaavaa, eräänlainen taiteen ”reilun kaupan” MU-sopimus – sen toteutuminen, sudenkuopat ja vaikutukset Ruotsissa. Artikkelin huomiot ovat ajankohtaisia Suomessa, jossa kuvataiteilijan näyttelypalkkiosopimusta vasta pilotoidaan. Niin ikään kotimaisesta näkökulmasta paljon puhuttanutta ei-kaupallisten gallerioiden näyttelyvuokrakäytäntöihin liittyvää problematiikkaa avataan kirjassa yhden tutkimuksellisen artikkelin ja useiden taiteilijahaastatteluiden avulla. Kirjan jälkimmäinen osio ottaa puolestaan kantaa laajempiin kehityskulkuihin taustoittaen taiteilijoiden ammatillisen järjestäytymisen historiaa ja esittelemällä viimeaikaista globaalia liikehdintää, jossa taiteilijat ovat nousseet vaatimaan muutosta tilanteeseen.

Julkaisu nostaa osuvasti esille ne keskeiset epäkohdat ja käytännöt, jotka pitävät yllä ilmaista työvoimaa, prekaarisia työoloja ja kutsumusammatti-ajattelua kuvataiteen parissa. Erilaisista, rönsyilevistä näkökulmista punoutuu yhteen ajankohtainen kokonaisuus, joka sekä tallentaa taidetyöläisyyden realiteetteihin liittyvää keskustelua että etsii konkreettisia keinoja epäkohtien purkamiseen ja vaihtoehtoisia malleja taiteellisen työn tulonmuodostukselle. Ongelmalliset käytännöt elävät pitkälti taidekentän sisällä, sen omissa rakenteissa ja asenteissa. Kansainväliset esimerkit osoittavat, että taidetyöläisten – niin taiteilijoiden, freelance-kuraattoreiden kuin muiden kulttuurin sekatyöläisten – ammatillisen aseman kohentaminen edellyttää paikallisesti ennen muuta eri toimijoiden ja instituutioiden yhteisiä ponnisteluja, mutta toteutuessaan hyödyttäisi lopulta koko kuvataiteen kenttää. Mikä on nykytaiteen museon paikka uusliberalistisessa yhteiskunnassa ja millaista kertomusta nykyisyydestä se tuottaa? Radical Museology: Or What’s Contemporary in Museums of Contemporary Art? (2013) on taidehistorioitsija ja taidekriitikko Claire Bishopin puheenvuoro sisältövetoisen, sosiaalisesti ja yhteiskunnallisesti sitoutuneen museoinstituution puolesta aikana, jolloin museon hyveiksi luetaan ennemmin kävijämäärien kasvattaminen, vau-arkkitehtuuri ja taloudellinen kilpailukyky.

Bishop jäljittää radikaalin museon mallia esimerkkeinään kolme eurooppalaista nykytaiteen museota – Madridin Reina Sofia, Van Abbemuseum Eindhovenissa ja Nykytaiteen museo Metelkova (MSUM) Ljubljanassa. Museoiden toimintaa esitellen Bishop tuo ilmi vaihtoehtoisia tapoja ajatella nykytaiteen museota, siellä esitettävää taidetta ja sen tuottamaa yleisöä. Bishopin avain radikaaliin museologiaan on nykyisyyden (contemporary) ymmärtäminen dialektiseksi metodiksi, joka toteutuu mm. museon pysyvien kokoelmien hyödyntämisen ja jatkuvan uudelleenluennan, laajan kulttuurisen kontekstualisoinnin, radikaalin yleisötyön sekä vaiettujen historiankulkujen esiintuomisen kautta.

Pamfletti vaalii museon ideaa tutkimuksen, kyseenalaistamisen ja toisinajattelun tyyssijana ja korostaa nykytaiteen museon merkitystä aktiivisena yhteiskunnallisena toimijana. Bishop ulottaa ajankohtaiset pohdintansa myös yleisemmän tason keskusteluun humanismin ja kulttuuristen arvojen asemasta yhteiskunnassa. Kirja ei anna käytännön ratkaisuja museoiden toimintaan kiristyvien budjettien äärellä. Sen sijaan se pitäytyy rehellisesti idealismissaan ja pyrkii olemaan ajatuksellinen katalyytti tulevaisuuden museolle.

Miten kulttuuriympäristö ymmärretään, miten kulttuuriympäristö käsitettä käytetään ja miten ja millaisista näkökulmista kulttuuriympäristöä Suomessa tutkitaan? Muun muassa näihin kysymyksiin pyrittiin vastaamaan Jyväskylässä 12–13 helmikuuta 2015 järjestetyillä kuudensilla taidehistorian päivillä. Taidehistorian seura on järjestänyt päiviä muutaman vuoden välein vuodesta 2007 lähtien yhteistyössä Suomen yliopistojen taidehistorian oppiaineiden kanssa. Sekä TAHITI-verkkolehti että taidehistorian päivät ovat lainanneet nimensä 1960-luvulla Helsingissä kokoontuneelta TAHITI-seuralta: TAideHIstoriaa TIeteenä painottava nuorten tutkijoiden seura kokoontui keskustelemaan alan teoreettisista ja metodisista kysymyksistä. TAHITI-konferenssit ovat lähes kymmenvuotisen historiansa ajan tarjonneet taidehistorioitsijoille ja laajemmin taiteen ja visuaalisen kulttuurin tutkijoille ja toimijoille foorumin tieteelliseen keskusteluun ja ammatilliseen vuorovaikutukseen. Jyväskylän yliopiston taidehistorioitsijoista ja seuran hallituksesta koostunut TAHITI6-konferenssin suunnittelutoimikunta halusi nostaa konferenssin keskiöön kulttuuriympäristön tutkimisessa yhteen kietoutuvat kolme “koota”: käsitteet, keinot ja konkretian. Ne voidaan samalla hahmottaa erilaisiksi tulokulmiksi tai lähestymistavoiksi kulttuuriympäristön tutkimuksessa. Konferenssin teeman valintaa motivoi kulttuuriympäristön käsitteen monitulkintaisuus. Käsite saa erilaisia merkityksiä eri alojen toimijoiden tulkitessa sitä omasta näkökulmastaan. Vaikka käsitettä on pyritty sekä tutkimuksessa että hallinnon kentällä määrittelemään, aukotonta tai selkeästi rajautuvaa kulttuuriympäristön määrittelyä on vaikea ja ehkä tarpeetontakin muodostaa.

Kulttuuriympäristön tutkimus paikantuu lähtökohtaisesti monitieteiseksi tai tieteiden väliseksi tutkimusalueeksi. Kulttuuriympäristön merkitysten ja prosessien kokonaisvaltainen ymmärtäminen vaatii siten eri tieteenalojen tiedon ja näkökulmien hyödyntämistä ja huomioimista. Myös taidehistorialla ja sen menetelmillä on keskeinen rooli kulttuuriympäristöä koskevan tiedon tuottamisessa. Kuvien, kuvastojen ja representaatioiden merkitykset, kuvien ja ympäristöjen tulkitseminen ja kokeminen ja menneisyyden ymmärtäminen kuuluvat taidehistorioitsijoiden asiantuntijuuteen ja ovat taidehistorian tieteenalan anti kulttuuriympäristön tutkimukseen.

TAHITI6-konferensiin hyväksyttiin 30 esitelmää. Esitelmän pitäjiä rohkaistiin kirjoittamaan esitelmänsä artikkeleiksi TAHITI-verkkolehden kulttuuriympäristöaiheiseen teemanumeroon. Koska artikkeliehdotuksia saatiin runsaasti, teemanumeron toimituskunta päätti toimittaa artikkeleista kaksi numeroa. Näistä ensimmäinen pureutuu teemaan kulttuuriympäristö- ja kulttuuriperintöhallinnon, -prosessien ja -politiikan näkökulmista.

Monipuolisesti kulttuuriympäristöteemaa käsittelevien artikkelien lisäksi teemanumeron kentältä & arkistossa -osioissa julkaistaan Johanna Björkmanin ja Aura Kivilaakson selvitys Helsinki City -inventoinnista. Teemanumeron kolumnin on kirjoittanut taidehistorian päivien keynote-puhujana toiminut Suzie Thomas. Teemanumerossa julkaistaan myös kaksi taidehistorian väitöksen lektiota: Yang Jingin lektio “Benefit-Oriented Socially Engaged Art: Two Cases of Social Work Experiment” ja Päivi-Maria Jaatisen lektio “Tarkkuutta taide- ja hyvinvointitutkimukseen käsitteiden käyttöön”.

Kulttuuriympäristö-teemanumeroiden toimittaminen on osa Kuuvan tutkijatohtoriprojektia (SA250800) ja Lähdesmäen akatemiatutkijaprojektia (SA274295) ja Euroopan tiedeneuvoston rahoittamaa EUROHERIT-hanketta (ERC StG 636177).

Kulttuuriympäristö-käsite on kritiikistä huolimatta vakiinnuttanut asemansa suomalaisessa kulttuuriperintö- ja ympäristöhallinnossa ja sen käyttö on viime vuosina yleistynyt myös hallinnollisen käytön ulkopuolella. Käsitteenä se on osoittautunut moniulotteiseksi ja joustavaksi ja sen sisällöstä käydään jatkuvaa neuvottelua. Käsite otettiin hallinnolliseen käyttöön alueellisen ja paikallisen kulttuuriympäristöohjelmatyön aloittamisen yhteydessä 1990-luvulla. Kulttuuriympäristöohjelmien tavoitteena on ollut välittää tietoa ympäristön kulttuuriperintöarvoista ja vahvistaa säilyttävän näkökulman huomioimista maankäytön- ja rakentamisen suunnittelussa. Ohjelmatyössä keskeistä on ollut suunnitelmallisuuden, tiedon sekä eri hallinnonalojen ja muiden osallisten välisen yhteistyön lisääminen. Kotimainen lainsäädäntö, kansainväliset sopimukset ja niiden viranomaistoiminnalle asettamat kulttuuriperinnön ja luonnonympäristöjen säilyttämis- ja hoitovelvoitteet ovat toimineet ohjelmatyön raameina. Ohjelmatyötä on kuitenkin tehty eri puolella Suomea alueellisista ja paikallisista lähtökohdista, alueellisten ja paikallisten resurssien ja osaamisen mukaan. Artikkelissani pohdin, millaisia käsityksiä kulttuuriympäristöstä alueellinen kulttuuriympäristöohjelmatyö tuottaa ja ylläpitää.

Kulttuuriympäristö-käsitettä on pyritty määrittelemään ja täsmentämään koko ohjelmatyön historian ajan sekä keskushallinnossa että kulttuuriympäristöohjelmatyön puitteissa. Määritelmät ovat kuitenkin lähtökohtaisesti väljiä. Laajimmillaan kulttuuriympäristö nähdään vastaparina luonnonympäristölle, jolloin kaikki ympäristöt, joihin ihminen on vaikuttanut, voidaan nimetä kulttuuriympäristöksi. Kulttuuriympäristö määrittyy tällöin ihmisen toimintaympäristöksi: se voi olla esimerkiksi asuinympäristö tai laajemmin elinympäristö ja elinkeinojen harjoittamiseen muokattu ympäristö (maantalous-ympäristö, teollisuusympäristö) tai vapaa-ajan ympäristö (kesäasutus, puutarha, luonnonpuisto). Hallinnollisesta näkökulmasta kulttuuriympäristöt ovat kulttuuriperintökohteita tai aluekokonaisuuksia, joiden kulttuuriperintöarvot on viranomaisten taholta selvitetty ja tunnistettu ja jotka on selvityksiin perustuvan arvotuksen mukaan luokiteltu valtakunnallisesti, maakunnallisesti tai paikallisesti arvokkaiksi. Arvokohteeksi tunnistaminen ja nimeäminen taas luovat nykyisten käytäntöjen ja lainsäädännön mukaan perusteet kohteiden ja alueiden suojelulle ja huomioimiselle maankäytön suunnittelussa.

Artikkelissa käsitellään aluksi kulttuuriympäristö-käsitteen käyttöönoton ja kulttuuriympäristöohjelmatyön aloittamisen taustoja. Tutkimusaineisto koostuu vuosina 1992–93 valmistuneista rakennusperinnön hoidon kokeiluohjelmista ja eri puolella Suomea vuosina 1994–2013 laadituista alueellisista kulttuuriympäristöohjelmista. Suurin osa alueellista kulttuuriympäristö-ohjelmista on julkaistu ympäristöministeriön tai alueellisten ympäristökeskusten julkaisusarjoissa.[1] Kulttuuriympäristö-ohjelmatyön puitteissa tai sen jatkona on useissa maakunnaissa pyritty julkaisemaan myös laajemmalle yleisölle suunnattuja, ohjelmatyöhön perustuvia ja sen tavoitteita toteuttavia kirjoja, verkkoaineistoa tai muuta vastaavasta materiaalia. Artikkelin loppupuolella keskitytään tarkastelemaan, miten ja millaista käsitystä kulttuuriympäristöstä alueellisen kulttuuriympäristöohjelmatyön puitteissa tuotetussa visuaalisessa ja kirjallisessa materiaalissa rakennetaan. Lähempään tarkasteluun on valittu kolme alueelliseen kulttuuriympäristöohjelmatyöhön liittyvää kirjaa: Viestejä maisemassa. Keskisuomalainen kulttuuriympäristö (2006)[2], Satakunnan kulttuuriympäristöt. Eilen, tänään, huomenna (2012)[3] ja Katajainen kansa – Kainuun kulttuuriympäristöohjelma (2014)[4]. Kulttuuriympäristökäsitysten tarkastelun kannalta kirjat muodostavat kiinnostavan ja vertailukelpoisen aineiston, koska niiden muoto ja tavoitteet ovat samat: kaikkien kirjojen tavoitteena koota yhteen ja välittää tietoa kulttuuriympäristöistä ja niiden arvoista. Kaikissa kirjoissa kulttuuriympäristökäsitystä rakennetaan sekä kuvien että tekstien avulla. Kaikki kirjat on suunnattu myös viranomaisia laajemmalle lukijakunnalle. Kirjoja on lähiluettu vertailevalla otteella. Tavoitteena on hahmottaa yhtäläisyyksiä ja eroja kulttuuriympäristöstä kirjoittamisen ja visuaalisen esittämisen tavoissa näissä eri puolella Suomea toteutetuissa kirjoissa. Kulttuuriympäristön visuaalisen esittämisen tarkastelussa on hyödynnetty myös sisällönanalyysia kuvien luokittelussa, kuvatyyppien yleisyyden ja toistuvuuden tarkastelussa ja vertailussa.[5]  Artikkelissa kiinnitetään huomiota esimerkiksi siihen, miten kulttuuriympäristöohjelmatyössä tapahtuneet painotuserot näkyvät kulttuuriympäristön visuaalisessa esittämisessä. Ensimmäisenä varsinaisena maakunnallisena kulttuuriympäristöohjelmana voidaan pitää Varsinais-Suomen kulttuuriympäristöohjelmaa, jonka Turun ja Porin lääninhallitus julkaisi vuonna 1995.[6] Sitä ennen toteutettiin ympäristöministeriön rahoittama kokeiluvaihe, jonka puitteissa valmistuivat vuonna 1992 Keski-Suomen alueellinen rakennetun ympäristön hoito-ohjelma ja Varsinais-Suomen alueellisen rakennusperinnön hoito-ohjelmakokeilun raportti ja vuonna 1993 Kymenlaakson kulttuuriympäristöjen toimenpideohjelma. Kokeiluvaiheeseen sisältyi myös vuonna 1994 valmistunut kuntakohtainen Valtimon kulttuuriympäristöohjelma. Ohjelmien laatimisesta vastasivat kullakin alueella jo toimivat tai ohjelmatyötä varten perustetut yhteistyöryhmät. Varsinais-Suomen rakennuskulttuurityöryhmä oli perustettu jo vuonna 1982. Siihen kuului jäseniä Varsinais-Suomen liitosta, läänin taidetoimikunnasta, lääninhallituksen ympäristöosastolta, Turun maakuntamuseosta ja Museovirastosta sekä aluearkkitehtejä, rakennus- ja maaseutuelinkeinopiirin edustajia.[7] Keski-Suomessa rakennussuojelutoimikunta aloitti vuonna 1987 maakunnallisena rakennussuojelun yhteistyöryhmänä.[8] Kymenlaakson rakennussuojelun asiantuntijaryhmä perustettiin vuonna 1989. Kokoonkutsujana toimi Kymenlaakson seutukaavaliitto ja siihen kuului lääninhallituksen, seutukaavaliiton ja maakuntamuseon edustajia. Ryhmä nimesi ensimmäiseksi tehtäväkseen toimenpideohjelman laatimisen.

Keski-Suomen ja Varsinais-Suomen ohjelmat keskittyvät otsikoidensa mukaisesti rakennusperinnön hoidon suunnitteluun. Rakennussuojelussa oli jo 1960–70-luvulta lähtien voimistunut näkemys yksittäisiä kohteita laajemmasta tarkastelun tarpeesta. Rakennussuojelua koskevaan lainsäädäntöön 1980-luvun välissä tehdyt muutokset tähtäsivät kulttuuriperintöarvojen ja säilyttävän näkökulman vahvistamiseen maankäytön suunnittelussa.[9] Vuonna 1988 valmistuneessa mietinnössään rakennussuojelun rahoitustoimikunta painotti suunnitelmallisuuden ja pitkäjänteisyyden merkitystä rakennussuojelukysymyksissä. Mietinnössä ehdotettiin sekä valtakunnallisen rakennussuojelun kehittämisohjelman että läänikohtaisten rakennussuojeluohjelmien laatimista.[10] Ohjelmatyön käynnistäminen 1990-luvun alussa vastasi siis rakennussuojelussa kaivattuun kokonaisvaltaisemman tarkastelun, suunnitelmallisuuden sekä yhteistyön kehittämisen ja vahvistamisen tarpeeseen. Ohjelmatyö lähti liikkeelle rakennussuojelun tarpeista ja näkökulmasta ja monissa, erityisesti varhaisissa, ohjelmissa rakennusperinnön osuus ohjelmissa korostuu. Rakennussuojelunäkökulmaa täydennettiin kuitenkin jo kokeiluvaiheessa kulttuurimaisemilla ja arkeologisella perinnöllä: Kymenlaakson ohjelmassa mukaan otettiin kulttuurimaisemat ja Valtimon ohjelmassa kulttuuriympäristö jaettiin kolmeen osa-alueeseen: muinaisjäännöksiin (ja muinaismaisemiin), perinnemaisemiin ja rakennettuun ympäristöön.

Ohjelmatyön käynnistymisen kanssa samanaikaisesti valmistuivat 1980-luvun puolella aloitetut sekä rakennusperintöä että kulttuurimaisemia koskevat valtakunnalliset selvityshankkeet: Maisema-aluetyöryhmän mietintö (66/1992) ja selvitys valtakunnallisesti merkittävistä kulttuurihistoriallisista ympäristöistä (RKY 1993). RKY-selvityksessä kartoitettiin rakennustaiteelliselta, historialliselta ja ympäristölliseltä kannalta arvokkaat rakennetut kokonaisuudet koko maassa. Ympäristöministeriön asettama maisema-aluetyöryhmä puolestaan jakoi Suomen kymmeneen maisemamaakuntaan maakuntien ja seutujen luonnonpiirteiden ja kulttuurimaiseman välisten erojen perusteella.[11] Maisemamaakuntajakoa hyödynnettiin valtakunnallisesti merkittävien maisema-alueiden hahmottamisessa ja nimeämisessä. Selvitykset perustuivat alueellisesti toteutettuihin inventointeihin. Ne loivat pohjan jaottelulle valtakunnallisesti, maakunnallisesti ja paikallisesti merkittäviin kohteisiin. Sekä selvityksissä tehtyä jaottelua että niissä koottua tietoa hyödynnettiin alueellisten ohjelmien laatimisessa.

Laajemmin tarkasteltuna alueellinen ohjelmamuotoinen työskentely kytkeytyy 1980-luvulla aloitettuun suomalaisen aluepolitiikan uudistamiseen ja Euroopan unioniin liittymiseen valmistautumiseen.  1980–1990-luvuilla tehdyissä hallinnollisissa ja lainsäädännöllisissä muutoksissa vastuuta alueiden kehittämisestä siirrettiin alue- ja paikallistasolle. Vuonna 1993 hyväksytyssä aluekehityslaissa korostettiin alueiden omaehtoista kehittämistä ja aluepolitiikkaa ryhdyttiin harjoittamaan ohjelmien puitteissa. Ohjelmatyössä keskeistä roolia kaavailtiin maakuntien kehittämisohjelmille ja ohjelmien laadinnassa ja toteutuksessa painotettiin eri alueellisten toimijoiden mukaan saamista ja yhteistyötä. Lakiuudistuksessa ennakoitiin kansallisen aluepolitiikan kytkemistä Euroopan unionin alue- ja rakennepoliittiseen toimintamalliin. Suomen liittyessä Euroopan Unioniin vuonna 1995 EU:n alueellista tavoiteohjelmista tuli keskeinen ohjelmaperusteisen aluepolitiikan perusta Suomessa.[12]

Maakunnat saivat nykyisen merkityksensä aluehallinnon yksikköinä vuonna 1994, kun maakuntaliitot ja seutukaavaliitot yhdistettiin maakuntien liitoksi.[13] Vuoden 1997 lääniuudistuksen, jossa läänien määrää vähennettiin kahdestatoista kuuteen, myötä maakuntien rooli edelleen vahvistui. Ohjelmallinen maakunnallinen kehittämistyö ja kulttuuriympäristöohjelmien laatiminen käynnistyivät siis molemmat samanaikaisesti 1990-luvun alussa ja vakiintuivat työskentelytapoina 1990-luvun kuluessa. Kulttuuriympäristöohjelmatyön koordinoinnista vastasivat vuoteen 2010 saakka pääasiassa vuonna 1995 aluehallintoon perustetut ympäristökeskukset.[14] Ympäristökeskusten tehtävät siirtyivät vuonna 2010 perustetuille elinkeino-, liikenne- ja ympäristökeskuksille (ELY).[15] Kulttuuriympäristöohjelmat on julkaistu usein alueellisten ympäristökeskusten julkaisusarjoissa. Keskeisiä alueellisia toimijoita kulttuuriympäristöohjelmien laatimisessa ovat siis olleet maakuntien liitot, ympäristökeskukset (nyk. ELY-keskukset) ja maakuntamuseot.

Kymenlaakson ja Valtimon ohjelmien laatimisen yhteydessä käyttöönotettua kulttuuriympäristö-käsitettä oli käytetty kaavoitukseen liittyvissä rakennusperintöä koskevissa selvityksissä tai rakennusperinnön hoito-oppaissa jo 1970–80-luvuilla.[16] Käsitteen käyttö ei kuitenkaan ollut vakiintunut. Esimerkiksi Helsingin seutukaavaliiton julkaisussa Helsingin seudun rakennuskulttuuri ja kulttuurimaisema (1986) kulttuuriympäristö-käsitettä ei käytetä ja yhdessä kokeiluvaiheen ohjelmista, vuonna 1992 valmistuneessa Keski-Suomen alueellisessa rakennetun ympäristön hoito-ohjelmassa käsitteitä rakennettu ympäristö, kulttuuriympäristö, kulttuurihistoriallisesti merkittävä ympäristö ja rakennuskannaltaan rikas kulttuurimaisema käytetään pitkälti synonyymeina. [17]

Alueellisen ohjelmatyön käynnistymisen yhteydessä kulttuuriympäristö-käsite valittiin rakennusperintöä, kulttuurimaisemia ja arkeologista kulttuuriperintöä yhdistäväksi käsitteeksi. Viime vuosina kulttuuriympäristö-käsite on kulttuuriperintöhallinnossa monelta osin korvannut aikaisemmin vastaavissa yhteyksissä käytetyn rakennusperintö-käsitteen: Esimerkiksi Euroopan neuvoston ja Euroopan komission vuosittaisen European Heritage Days kulttuuriperintötapahtuman suomenkielinen nimi Euroopan rakennusperintöpäivät muutettiin vuonna 2014 Euroopan kulttuuriympäristöpäiviksi ja rakennusperintö.fi sivustoa ollaan muuttamassa kulttuuriympäristö-sivustoksi. Kulttuuriympäristö on nykyään keskeinen kokoava käsite Museoviraston viestinnässä ja organisaatiossa: Museoviraston verkkosivuilla arkeologinen kulttuuriperintö, arkeologiset kenttäpalvelut ja rakennettu kulttuuriympäristö on jäsennelty kulttuuriympäristö-käsitteen alle ja museoviraston organisaatiossa kulttuuriympäristön hoito ja -suojelu kuuluvat viraston ydinprosesseihin. Soilikki Franssilan ja Maija Mäen 1990-luvun alun kokeiluohjelmien pohjalta kokoama Läänin kulttuuriympäristöohjelman laatiminen -moniste (1994) toimi aluksi ohjelmatyön oppaana.[19] Soilikki Franssila vastasi myös vuonna 1995 julkaistun Varsinais-Suomen kulttuuriympäristöohjelman kokoamisesta. Ohjelma on rakenteellisesti jaettu lähtötilanteen esittelemiseen, kulttuuriympäristöosaan, kulttuuriympäristön hoidolle asetettaviin

tavoitteisiin ja toimenpideosaan. Aluksi ohjelmassa käydään läpi valtionhallinnon ohjaus, kansainväliset sopimukset, valtion tuki ja läänissä käynnissä oleva toiminta. Kulttuuriympäristöosassa varsinaissuomalaisen maiseman kuvaamisessa hyödynnetään maisema-aluejakoa ja nostetaan esiin maakunnan valtakunnallisesti arvokkaat kulttuurimaisema-alueet ja -kokonaisuudet. Maakunnan rakennettua ympäristöä kuvataan teemojen asutus ja viljely, talonpoikainen kulttuurimaisema, valtio ja kirkko, kaupungit, kartanot, teollisuus ja tiestö avulla.  Lisäksi ohjelmassa kuvataan lyhyesti maakunnan rakennuskannan kehitys ja ikärakenne. Tavoiteosassa määritellään tavoitetaso ja painopistealueet, kirjataan tavoitteet vuosille 1994–1998, kartoitetaan keinoja (kaavoitus, kuntakohtaiset kulttuuriympäristöohjelmat, rakentamisen ohjaus ja valtiontuet) ja kirjataan vastuut (valtakunnallisella, alueellisella ja valtakunnallisella tasolla). Lisäksi käsitellään hoidon kustannuksia ja tukia, kulttuuriympäristötutkimusta, neuvontaa ja tiedotusta, yhteistyön kehittämistä ja vahvistamista sekä esitetään toimenpideohjelma ohjelmassa valituille painopistealueille.

Pääsääntöisesti eri puolella Suomea valmistelluista ohjelmista löytyvät, hieman eri painotuksin, samat peruselementit (kulttuuriympäristön hoidon kannalta keskeiset viranomais- ja asiantuntijatahot vastuualueineen, kulttuuriympäristöä koskettava lainsäädäntö, kansainväliset sopimukset, ja avustus- ja tukimuodot, alueen

kulttuuriympäristön hoidon tila, kulttuuriympäristön kuvaus, tavoitteet ja toimenpiteet), kuin tästä ensimmäisestä varsinaisesta kulttuuriympäristöohjelmasta.  Kulttuuriympäristöohjelmien muotoon ja sisältöön ovat vaikuttaneet ohjelmatyöhön osallistuneet tahot ja yleinen aktiivisuus kulttuuriperintöasioissa, yhteistyöperineet, alueellinen ja paikallinen inventointitilanne, taloudelliset resurssit, aikaisemmin tehdyt ohjelmat sekä paikallisesti ja valtakunnallisesti ajankohtaiset kysymykset.

Varsinainen kulttuuriympäristöohjelmaopas, Leena Lahdenvesi-Korhosen kirjoittama Kulttuuriympäristöohjelma  – miksi ja miten, valmistui ympäristöministeriön julkaisema vuonna 2009. Oppaan valmistuessa eri laajuisia kulttuuriympäristöohjelmia oli tehty noin 70 kunnassa. Oppaan laatimisessa hyödynnettiin jo tehdystä ohjelmista saatuja kokemuksia ja sen tavoitteena oli kannustaa kulttuuriympäristöohjelmien laatimiseen ja auttaa ohjelman laatimisen eri vaiheissa sekä tuoda esiin ohjelmatyön hyötyjä.[20] Oppaassa kulttuuriympäristö määritellään rakennetun kulttuuriympäristön, kulttuurimaiseman ja muinaisjäännösten muodostamaksi kokonaisuudeksi: ympäristöksi, jota ihminen on ajan kuluessa muokannut omiin tarpeisiinsa ja jossa kulttuurin ja historian eri vaiheet ovat näkyvissä. Kulttuuriympäristöohjelma puolestaan määritellään asukkaiden, yhteisöjen, viranomaisten ja elinkeinoelämän tekemäksi linjaukseksi ympäristön tärkeimmistä ominaispiirteistä sekä niiden hoidosta ja hyödyntämisestä. Oppaassa korostetaan, että kulttuuriympäristöohjelmassa aluetta ja sen nykytilaa on tarkoitus tarkastella kokonaisuutena ja tarkastelussa huomio tulisi olla ympäristön nykytilassa, sen erityispiirteiden ja merkityksien ymmärtämisessä. Oppaan mukaan kulttuuriympäristöohjelman tulisi sisältää kuvaus alueen ominaispiirteistä, selvitys alueen historiasta ja nykyisen kulttuuriympäristön muodostumisen päävaiheista, arviointi eri kohteista ja ympäristön laadusta, rakentamisen laadulle ja kulttuuriympäristön hoidolle sekä tiedonvälityksen ja yhteistyön järjestämiselle ja suunnitellun ohjelman toteuttamiselle asetetut tavoitteet.[22]

Jo tehtyjen ohjelmien pohjalta oppaaseen on kirjattu kulttuuriympäristöohjelman hyödyntämismahdollisuuksia: Kulttuuriympäristöohjelma nähdään välineenä paikallisen identiteetin rakentamisessa ja kuntakuvan kehittämisessä, tausta-aineistona kulttuuriympäristöä koskevassa päätöksenteossa ja viranomaisyhteistyössä (maankäytön suunnittelun pohja-aineistona), uudis- ja korjausrakentamisen ohjaamisen lähtökohtana (tuo tietoa ympäristön ominaispiirteistä), ympäristötiedon lisäämisessä, tiedonvälityksessä, paikallishistorian opetuksessa sekä taustatietona elinkeinotoiminnassa, markkinoinnissa ja hankesuunnittelussa (kulttuurisidonnainen yrittäjyys, matkailu).[23] Oppaassa ohjelman toteuttamiselle ei tarjota yhtä mallia, vaan korostetaan, että aloite ohjelman tekemiseen voi tulla eri tahoilta (asukkailta tai yhdistyksiltä, viranhaltijoilta tai luottamushenkilöiltä) ja että ohjelmia on toteutettu esimerkiksi kunnan- ja EU:n alueellisten ympäristökeskusten rahoituksella. Oppaassa korostetaan eri alojen asiantuntijoiden ja eri tahojen osallistumisen tärkeyttä. Aktiivisuus alueellisten kulttuuriympäristöohjelmien tekemisessä ja päivittämisessä on ollut varsin epätasaista. 1990-luvulla alueelliset (lääni- tai maakuntakohtaiset) ohjelmat tehtiin Varsinais-Suomessa, Satakunnassa, Uudellamaalla, Kymenlaaksossa, Hämeessä, Pohjois- ja Etelä-Savossa, Pohjanmaalla, Lapissa ja Vaasan läänissä.  Ahkerimmin alueellista ohjelmaa on uusittu tai päivitetty Varsinais-Suomessa (1992, 1995, 2001, 2011) Hämeessä (1999, 2000, 2007), Keski-Suomessa (1992, 2005, 2011) ja Etelä-Savossa (1994, 1997, 2009).  Etelä-Pohjanmaalla ja Kainuussa ensimmäiset alueelliset ohjelmat laadittiin vasta 2000-luvun puolella.  Useimmissa alueellisissa ohjelmissa tavoitteeksi on asetettu kuntakohtaisten kulttuuriympäristöohjelmien tekemiseen kannustaminen. Alueellisen ohjelman tavoitteena on myös ollut toimia mallina tai tukena kuntakohtaisille ohjelmille. Esimerkiksi Kainuussa kuntakohtaisten ohjelmien laatiminen kuitenkin edelsi maakunnallisen ohjelman laatimista. Ensimmäinen kuntakohtainen ohjelma Kainuussa valmistui vuonna 1998 Hyrynsalmelle ja kaikissa Kainuun maakunnan alueella sijaitsevissa kunnissa toteutettiin kulttuuriympäristöohjelma 2000-luvulla. Kainuun ensimmäinen alueellinen kulttuuriympäristöohjelma valmistui vuonna 2014. Keski-Suomessa 1990-luvun puolivälissä valmistellun alueellisen ohjelman yhteydessä toteutettiin myös useita kuntakohtaisia ohjelmia. Kulttuuriympäristöohjelmia toteutettiin 2000-luvulla erityisesti erilaisten EU-rahoitteisten hankkeiden yhteydessä. Esimerkiksi Rakennusperintö kunniaan Pohjois-Karjalassa -hankkeessa toteutettiin kulttuuriympäristöohjelmat kuuteen kuntaan (Kiteelle, Enoon, Rääkkylään, Kesälahdelle, Kohtiolahdelle ja Tohmajärvelle).

Kulttuuriympäristöohjelmiin on siis koottu kulttuuriympäristöjä koskevaa tietoa, niissä on arvioitu kulttuuriympäristön hoidon kehittämisen alueellisia ja paikallisia lähtökohtia kuten inventointitilannetta, hoidon tilaa ja olemassa olevia resursseja. Lähtökohtien pohjalta niissä hahmotellaan tulevaisuuden visioita, toimintalinjoja ja toimenpiteitä. Ohjelmatyön yhtenä keskeisenä välineenä on käytetty SWOT-analyysiä. Useissa varhaisissa ohjelmissa keskeiseksi ongelmaksi nähtiin puuttuvat tai puutteelliset inventoinnit. Inventointitilanteen parantuessa huomiota on kiinnitetty tiedon saavutettavuuteen ja hyödyntämismahdollisuuksiin. Kaikki lähempään tarkasteluun valituista kolmesta alueelliseen kulttuuriympäristöohjelmatyön puitteissa toteutetuista tai sitä jatkavissa kirjoista on suunnattu lähtökohtaisesti viranomaisia ja kulttuuriympäristötyössä aktiivisesti mukana olevia laajemmalle lukijakunnalle. Kaikki kirjat lainaavat elementtejä matkaoppaista tai -kirjoista. Kulttuuriympäristökohteet on kaikissa kirjoissa merkitty karttoihin: Kainuun Katajainen kansa (2014) -kirjassa viitteellisemmin, Keski-Suomen Viestejä maisemassa (2006) ja Satakunnan kulttuuriympäristöt (2012) -kirjoissa tarkemmin. Keski-Suomen ja Satakunnan kirjoissa on mukana kaikki maakunnallisesti arvokkaiksi arvotetut kohteet: Kohdeluettelot karttoineen on sijoitettu kirjojen loppuun. Keski-Suomen ja Satakunnan kirjoissa on selkeästi kaksi osaa: kulttuuriympäristöjä kuvaileva, selittävä tai niiden merkitystä ja roolia pohtiva osa ja lopun kohdeluettelo. Kainuun kirjaan puolestaan on valittu 224:stä maakunnallisesti arvokkaaksi nimetyistä kohteesta 84 kohdetta, joiden esittelyyn kirjassa keskitytään. Keski-Suomen ja Kainuun kirjoissa on molemmissa noin 250 sivua, Satakunnan kirjassa on noin sata sivua enemmän. Kaikissa kirjoissa kuvilla on merkittävä rooli: kirjoissa ei juuri ole puhtaita tekstisivuja vaan lähes kaikilla sivuilla on kuvia. Keski-Suomen ja Kainuun kirjoissa on hieman yli 200 kuvaa. Keski-Suomen kirjassa kuvia on hieman enemmän, mutta kirjan kuvat ovat keskimäärin pienempiä kuin Kainuun kirjassa. Satakunnan kirja on kolmesta kirjasta tekstipainotteisin. Kirjan sivumäärää kasvattaa kuitenkin pääasiassa se, että Satakunnan kirjassa kohdeluettelon yhteydessä on karttojen lisäksi myös kuvia kohteista, toisin kuin Keski-Suomen kirjassa. Kainuun kirjan kuvitus poikkeaa muiden kirjojen kuvituksesta siinä, että samasta kohteesta on useampia hyvin samantapaisia kuvia (esimerkiksi sama kohde eri kuvakulmasta). Keski-Suomen kirjaan on pyritty ottamaan esimerkkejä mahdollisimman monenlaisista ympäristöistä ja niiden piirteistä, myös muista kuin arvokohteista. Satakunnan kirjassa taas on mukana kuvia mahdollisimman monesta maakunnallisesti arvokkaasta kohteesta. Kulttuuriympäristöohjelmatyössä lähtökohtana on ympäristön nykytila. Tämä näkyy myös kaikissa kirjoissa. Valitut kuvat ovat suhteellisen uusia: vanhoja valokuvia, joiden tarkoituksena on kuvata rakennusten tai maisemien aikaisempia vaiheita on kirjoissa alle 10 prosenttia kaikista kuvista.

Kirjojen valokuvista on tunnistettavissa viisi päätyyppiä: maisemakuvat, kohdekuvat, yksityiskohtakuvat, sisäkuvat ja esinekuvat. Lisäksi visuaalisessa esittämisessä on hyödynnetty jonkin verran kaavioita, karttoja ja piirroksia. Niitä on kuitenkin kaikissa kirjoissa verraten vähän. Eniten karttoja on hyödynnetty Satakunnan ohjelmassa. Kirjojen maisemakuvat voi jakaa kahteen päätyyppiin: kuviin, joissa jokin kohde (rakennus, arkeologinen kohde, muistomerkki tms.) on kuvattu maisemaa vasten, tai kuvia, joissa mikään maiseman piirteistä ei nouse hallitsevaan asemaan, vaan kuva koostuu melko tasaisesti maiseman eri elementeistä (esimerkiksi taivaasta, pellosta, metsästä, asutuksesta, teistä, vesistöstä). Kohdekuvat ovat tiukasti rajattuja kuvia pääasiassa rakennuksista, mutta mukana on myös kuvia esimerkiksi arkeologisista kohteista ja muistomerkeistä. Suurin osa kuvista on helposti luokiteltavissa johonkin viiteen pääkuvatyyppiin kuuluvaksi. Tiukasti rajattujen kohdekuvien ja maisemakuvien väliin jää kuitenkin kuvaryhmä, joissa on kuvattu pihapiiri tai rakennusryhmä. Näitä pihapiiri- tai rakennusryhmäkuvia on kuitenkin vähän verrattuna kuviin, jossa on yksittäinen tiukasti rajattu rakennus tai joissa on pyritty kuvaamaan ympäristöä laajemmin. Yksityiskohtakuvat, sisäkuvat ja esinekuvat ovat kaikissa kirjoissa vähemmistössä.

Keski-Suomen kulttuuriympäristö -kirjassa maisemakuviksi luokiteltavia kuvia on huomattavasti enemmän kuin rakennuskuvia. Satakunnan ja Kainuun kirjoissa rakennuskuvien ja maisemakuvien suhde on tasaisempi: molempia on kirjassa lähes yhtä paljon. Keski-Suomen kirjassa rakennusten sisätiloista on vain muutamia kuvia ja Satakunnan kirjassa niitä ei ole yhtään.   Arkkitehtuuriyksityiskohtia tai muita yksityiskohtakuvia on myös molemmissa kirjoissa suhteessa kaikkiin kuviin vähän. Kainuun kirjassa sen sijaan esinekuvia, sisätilakuvia ja yksityiskohtakuvia on kirjan kaikista kuvista lähes kolmannes. Keski-Suomen kirjan kuvituksessa painottuu maisema ja laajemmat ympäristökokonaisuudet.

Ensisilmäyksellä kaikkien kolmen kirjan kuvien maisemat ja ympäristöt näyttävät autioilta: ihmisiä on lähinnä kuvissa, joissa tehdään ns. kulttuuriympäristötyötä; korjataan rakennusta, tutustutaan ympäristökohteeseen, tehdään kaivauksia, käydään aiheeseen liittyvää keskustelua. Tarkemmin katsottuna kuvista voi löytää myös ihmisiä maisemassa (kaupungeissa, taajamissa, metsässä, saaristossa). Keski-Suomen kirjan kuvista ihmisiä löytyy eniten, Satakunnan kirjan kuvista taas selvästi vähemmän kuin kahdessa muun kirjan kuvista.

Keski-Suomen kirjassa lukija johdatetaan aiheeseen Keski-Suomi -käsitteen ja maakunnan synnyn kuvauksella ja yleiskatsauksella alueen keskeisiin luonnon- ja kulttuurin piirteisiin. Yleiskatsauksen jälkeen kirjassa selvitetään, mitä Keski-Suomen alueen kulttuureista tiedetään arkeologisen tutkimuksen perusteella, mitä piirteitä menneisyyden kulttuureista maisemassa on edelleen nähtävissä ja mikä on arkeologisen tutkimuksen tilanne Keski-Suomessa. Arkeologiasta siirrytään kuvaamaan keskisuomalaisen kulttuurimaiseman piirteitä: kuvaamisessa hyödynnetään maisemamaakuntajakoa. Kirjassa huomioidaan myös uudenlaisen toiminnan vaikutukset maisemaan esimerkiksi golf-kentät, moottoritiet, laskettelu- ja matkailukeskukset. Kirjassa kiinnittää huomiota myös se, että mukana on sekä talvi- ja kesämaisemia. Perinnemaisemia (perinteisten maankäyttötapojen synnyttämiä maisematyyppejä) käsitellään kirjassa erikseen. Kirjassa tehdään jako rakennettuun perinnemaisemaan (historialliset rakennukset ja rakennelmat lähiympäristöineen) ja perinnebiotyyppeihin (kulttuurivaikutteiset, pääosin niitto- ja laiduntalouden muovaamat luontotyypit esim. niityt, hakamaat, metsälaitumet ja kaskimetsät).

Maisemakysymysten jälkeen käsitellään keskisuomalaista rakennettua ympäristöä; pohditaan keskisuomalaisen rakennusperinnön luonnetta ja esitellään sitä kuvin. Kirjaan on valittu esimerkkikohteita asuinrakentamisesta, liikenteeseen liittyvistä rakennuksista tai rakennelmista, julkisista rakennuksista, kirkoista, kirkonkylä- ja kaupunkirakentamisesta ja teollisuuden rakennetuista ympäristöistä. Lopuksi nostetaan esiin rakennetun ympäristön vaalimiseen liittyviä kysymyksiä sekä Keski-Suomessa sijaitsevat maailmanperintökohteet. Kirjan lopussa on kuntakohtainen kohdeluettelo, johon on listattu sekä muinaismuistot, arvokkaat rakennetut ympäristöt, maisema-alueet ja perinnemaisemat Keski-Suomessa. Kohteet on myös sijoitettu kartalle.

Viestejä maisemassa -kirja toimii hyvänä esimerkkinä siitä, miten rakennusperintökeskeistä kulttuuriympäristökäsitystä on pyritty ohjelmatyön puitteissa laajentamaan. Kirjassa korostetaan maisemaa, sekä kirjan nimessä että kuvituksessa. Kirjan kansikuvassa Unescon maailmanperintökohde Petäjäveden kirkko on kuvattu usvaisessa maisemassa. Itse kirkko jää kuvassa suurimmaksi osaksi puiden taakse ja hautausmaan piirteet ovat vain vaivoin erotettavissa usvaisesta maisemasta. Kuvaa hallitsee taivas, vesi ja puusto, joka heijastuu myös tyyneen veden pintaan. Kirkon kellotapuli erottuu kuvassa ”viestinä maisemassa” ja myös se heijastuu vedenpintaan. Kirjassa on paljon panoraamakuvia, jota korostavat kirjan tavoitetta luoda kokonaiskuvaa keskisuomalaisesta kulttuuriympäristöstä. Maisemapainotuksen lisäksi kirjassa näkyy ohjelmatyössä 2000-luvulla voimistunut maakuntaidentiteetin korostaminen. Kirjassa kiinnittääkin huomiota, että kulttuuriympäristö-sanaa käytetään yksikössä: kirjassa pyritään luomaan kuvaa Keski-Suomen kulttuuriympäristöstä. Satakunnan kirjassa käytetään monikkoa ja puhutaan Satakunnan kulttuuriympäristöistä.  Satakunnan museon julkaiseman Satakunnan kulttuuriympäristöt – eilen, tänään, huomenna  -kirjan (2012) toivotaan toimivan kulttuuriympäristön vaalimista ja sälyttämistä tukevana tietopakettina. Kirjan esipuheessa korostetaan kulttuuriympäristötyön jatkuvasti kasvavaa roolia museon tehtäväkentässä. Kirja koostuu asiantuntija-artikkeleista, joissa Satakunnan kulttuuriympäristöä lähestytään monipuolisesti. Kirjassa tarkastellaan aluksi Satakunnan kaavoitushistoriaa, esihistoriallisen ajan merkkejä maisemassa ja Satakunnan maanviljely- ja asutushistoriaa. Artikkeleissa pohditaan myös teollisen rakennusperinnön tulevaisuutta, jälleenrakennuskauden rakennusperinnön kulttuuriarvoja, modernin arkkitehtuurin arvottamisen problematiikkaa, korjaus- ja täydennysrakentamisen kysymyksiä sekä asukkaiden kokemuksia oman ympäristönsä arvoista ja asiantuntijoiden ja asukkaiden arvostusten välisiä eroja. Myös Satakunnan kulttuuriympäristöt -kirjan lopussa on kohdeluettelo karttoineen.

Satakunnan kulttuuriympäristöt -kirjan etukannessa on kuva valtakunnallisesti arvokkaisiin maisema-alueisiin kuuluvasta Porin etelärannasta ja takakannessa Unescon maailmanperintökohteista Sammallahdenmäen pronssikautisista hautaröykkiöistä ja vanhasta Raumasta.  Kirjassa ei tyydytä vain esittelemään alueen kulttuuriympäristön piirteitä tai kulttuuriympäristökohteita vaan kirjan artikkeleissa pohditaan kulttuuriympäristön menneisyyteen ja tulevaisuuteen liittyviä kysymyksiä monipuolisesti. Kirjassa tarkastellaan esimerkiksi kaavoituksen historiaa, korjausrakentamista, modernin arkkitehtuurin arvottamista ja asukasnäkökulman huomioonottamista. Keski-Suomen ja Satakunnan kirjoja yhdistää ympäristökasvatuksellinen (Keski-Suomen kirjassa oppikirjamainenkin) ote. Molemmat kirjat on toteutettu pääasiassa maakuntamuseon, yliopiston ja paikallisten ympäristöviranomaisten yhteistyönä. Keskeiset sisällölliset erot ovat osittain kytköksissä julkaisuajankohtaan. Keski-Suomen kirjan rakennusperintöosuudessa ei ole erikseen huomioitu modernin arkkitehtuurin kohteita. Moderniin rakennusperintöön liittyvät kysymykset ovat olleet esillä museotyössä jo 1980-luvulta alkaen, mutta inventoinnit ovat käynnistyneet pääasiassa vasta viime vuosina. Osallistuminen ja asukasnäkökulma ovat myös teemoja, jotka ovat tulleet vahvemmin mukaan keskusteluun ja myös ohjelmatyöhön viime vuosina. Toinen ero liittyy kirjojen kuvitukseen. Satakunnan kirjan kuvat ovat kohdekuvia arvokkaiksi määritellyistä rakennuksista, arkeologisista tai kulttuuriympäristökohteista. Keski-Suomen kirjan kuvat pyrkivät ohjaamaan myös arvokohteita laajempaan ympäristön tarkasteluun.

Kainuun kirjamuodossa vuonna 2014 julkaistu Katajainen kansa – Kainuun kulttuuriympäristöohjelma poikkeaa kahdesta edellisestä sekä lähtökohdiltaan, että toteutukseltaan. Kainuun kulttuuriympäristöohjelma -hanke kilpailutettiin ja kilpailutuksen voitti Elias Lönnrot -seura. Hanketta rahoittivat Kainuun ELY-keskus ja Kainuun Etu Oy, joka on Kainuun kuntien omistama maakunnallinen elinkeinotoiminnan kehittämisyhtiö. Hankkeen lähtökohtana on kulttuuritoimijoiden ja elinkeinoelämän yhteistyön edistäminen ja hankkeen keskeisiä tavoitteita ovat esimeriksi kulttuuri- ja luontomatkailun kehittäminen ja materiaalin tuottaminen markkinointiin ja maakunnan imagolliseen viestintään. Kulttuuriympäristöohjelmassa esitellään kainuulaisia kotiseutumuseoita eri puolilta maakuntaa, esihistoriallisia kohteita ja muinaisjäännöksiä, maaseutukyliä, sotahistorian paikkoja, kirkkoja ja kouluja. Ohjelmassa esitellään myös kainuulaisia merkkihenkilöitä (mukana vain yksi nainen), liikenteen, teollisuuden ja matkailun historiaa. Lisäsi luodaan katsaus myös rakennushistorian nuorempiin kerroksiin ja arvorakennusten kunnostukseen ja käyttötarkoituksen muutoksiin. Lopuksi esitellään kainuulaisten mielipaikkoja.

Ohjelmassa on haluttu korostaa kertomuksellisuutta. Kirjan kohteet on valittu ”kertomaan tarinaa kainuulaisesta elämänmuodosta”. Tavoitteena on nostaa esiin Kainuulle merkityksellisiä aihepiirejä ja kulttuuriympäristön piirteitä. Merkittävän roolin kirjassa saavat Kainuussa syntyneet tai toimineet kirjailijat. Kirjassa esitellään kunnissa sijaitsevia kotiseutu- ja talomuseoita maakunnallisina kulttuuriympäristökohteina. Niissä korostuu kirjan mukaan kainuulaisen ihmisen elämänkaaren lisäksi sijaintipaikan tarina ja kyseisten rakennusten merkitys paikkakunnalle. Museoiden lisäksi kainuulaisesta identiteetistä on valittu kertomaan Reijo Kelan ympäristötaideteos. Museoiden esittelyn yhteyteen on myös valittu esinekuvia, joiden avulla kerrotaan paikallisesta kulttuuriperinnöstä.

Kainuun kulttuuriympäristöohjelma -kirjan kannessa on erimuotoisia ikkunoita erilaisista ja eri-ikäisistä rakennuksista. Mukana on ikkunoita kirkoista, teollisuusrakennuksista, asuinrakennuksista, kaupunki- ja maaseutuympäristöjen rakennuksista. Kokonaisuudessaan kirjan huomio on rakennuksissa ja rakennusten ja ympäristön yksityiskohdissa ennemmin kuin maisemassa tai laajemmin ympäristön piirteissä. Kulttuuriympäristöjä korostetaan tarinoita ja historiatietoa kertovina ympäristöinä. Kainuun ohjelma poikkeaa kertomuksellisuutta ja sivistyshistoriaa painottavalla otteellaan muista alueellisista ohjelmista. Ohjelmille keskeinen maankäytönsuunnitteluun liittyvä näkökulma puuttuu lähes kokonaan. Kainuun ohjelmassa näkyy korostetusti viime vuosina vahvistunut näkemys kulttuuriympäristöstä hyödynnettävänä voimavarana. Hyödyntämisnäkökulma rajoittuu kuitenkin pitkälti perinteiseen kulttuuriturismiin. Kainuun ohjemassa kulttuuriperintö kiinnittyy pääasiassa rakennuksiin tai rakennettuun ympäristöön ja kulttuuriympäristöt kaventuvat pitkälti vierailukohteiksi. Kertomuksellisuuden korostamisen voi tulkita Kainuun ohjelmassa viittaavaan kulttuuriympäristöohjelmiin ja kulttuuriympäristötyöhön kohdistuneeseen kritiikkiin, jonka mukaan ohjelmissa ei huomioida aineetonta kulttuuriperintöä. Suomalaiseen viranomaiskäyttöön valittu kulttuuriympäristö-käsite on lähtökohtaisesti rakennusperintökeskeinen. Käsitteen käyttöönoton juuret ovat pyrkimyksissä laajentaa rakennussuojelua yksittäisistä arkkitehtuurimonumenteista ympäristökokonaisuuksiin, vahvistaa säilyttävän näkökulman huomioimista maankäytön- ja rakentamisen suunnittelussa ja luoda pohjaa laajemmalle rakennusperinteen ja rakennettujen ympäristöjen arvostukselle sekä kaupungeissa että maaseudulla. Kulttuuriympäristöohjelmien maisemakäsitys puolestaan on maaseutukeskeinen. Maisema-aluetyöryhmä (1992) keskittyi nimenomaan maaseudun kulttuurimaisemien selvittämiseen. Näiden kahden peruslähtökohdan muodostamaa asetelmaa on pyritty kahdenkymmen vuoden ohjelmatyön aikana sekä täydentämään että muokkaamaan. Asetelma on kuitenkin edelleen selvästi nähtävissä alueellisessa ohjelmatyössä.

Alueellisten kulttuuriympäristöohjelmien kulttuuriympäristö on kulttuurihistoriallisesti arvokas ympäristö ja samalla myös hoitoa ja vaalimista vaativa tavalla tai toisella uhanalainen ympäristö.  Mitä pidetään kulttuurihistoriallisesti arvokkaana ja minkä osan ympäristöstä koetaan tarvitsevan viranomaissäätelyä, -huomiota ja -ohjausta, siitä puolestaan käydään jatkuvaa neuvottelua. Moderni arkkitehtuuri ja tarkemmin esimerkiksi lähiöt ja niihin liittyvät kulttuuriperintöarvot ovat hyviä esimerkkejä teemoista, jotka on lisätty uusimpiin ohjelmiin. Kulttuuriympäristöohjelmien sisältö on täydentynyt sitä mukaa kun eri osa-alueita koskevia selvityksiä ja inventointeja on tehty. Suurimmassa osassa alueellisia ohjelmia pitäydytään jo arvotettujen ympäristöjen ja kohteiden kontekstissa.

Ohjelmissa kulttuuriympäristöä uhkaaviksi tekijöiksi mainitaan esimerkiksi arvostuksen, osaamisen ja resurssien puute, alkuperäisen käytön loppuminen, ilmastonmuutos, uudenlaiset tarpeet ja uudistusinto. Kulttuuriympäristö uhanalaisena, viranomaistarkastelun ja hoidon kohteena tarkasteltavana ympäristönä tulee esiin myös ohjelmien kuvituksessa. Vaikka ohjelmien teksteissä kulttuuriympäristöstä kirjoitetaan myös ihmisten arkisena elinympäristönä, varsinkin ensi silmäyksellä kirjoihin kuvatut kohteet ja ympäristöt näyttäytyvät autioina. Ihmiset on kuvattu usein tekemässä korjaustoimenpiteitä rakennuksiin tai tarkastelemassa ryhmänä kulttuuriympäristökohdetta.

Alueellinen tarkastelu tuo oman vivahteensa kulttuuriympäristökäsitykseen. EU:n aluepolitiikkaan keskeisesti kuuluva alueellisten ja paikallisten identiteettien vahvistamistavoite tulee voimakkaasti esille kulttuuriympäristöohjelmissa. Kulttuuriympäristö-sanaa käytetään alueellisessa tai paikallisessa kontekstissa yksikössä erityisesti kun halutaan kuvata aluetta yhdistäviä piirteitä.  (”keskisuomalainen kulttuuriympäristö”). Varsinkin viime vuosina on kuitenkin ryhdytty puhumaan kulttuuriympäristöistä (mon.) ja painopiste on siirtynyt erilaisten kulttuuriympäristöjen merkityksen korostamiseen.

Aivan kuten kulttuuriympäristöohjelmakonsepti on tarjonnut muokattavissa olevan työskentelyalustan alueelliselle kulttuuriperintöasioiden edistämiselle, kulttuuriympäristö-käsite on toiminut laajalle kurottuvan ja yhdistämään pyrkivän sateenvarjotermin tavoin. Kahdessakymmenessä vuodessa kulttuuriympäristö-käsite ja kulttuuriympäristöohjelmat ovat vakiinnuttaneet asemansa suomalaisessa kulttuuriperintö- ja ympäristöhallinnossa. Vuonna 2014 julkistettu kulttuuriympäristöstrategia nojaa vahvasti kahdenkymmen viime vuoden aikana tehtyyn alueelliseen kulttuuriympäristötyöhön ja tänä aikana muotoutuneisiin käytänteisiin ja käsityksiin.
Artikkelissa tarkastellaan kulttuuriympäristöjä monialaisessa maankäytön suunnittelun ja tiedontuottamisen viitekehyksessä ja pohditaan, miten tietoa hankitaan ja miten menetelmävalinnat vaikuttavat suunnittelun tavoitteenasetteluihin ja sitä kautta ympäristön konkreettisten muutosten hallitsemiseen ja ohjaamiseen. Artikkelissa kyseenalaistetaan menetelmällisiin raja-aitoihin perustuva reduktionistinen kulttuuriympäristön tutkimus, ja peräänkuulutetaan sosiospatiaalisen ympäristön moniulotteisuuden huomioivaa lähestymistapaa. Artikkelissa pohditaan myös edellytyksiä eri tieteenaloilta kumpuavien tarkastelunäkökulmien konvergenssiin ja poikkitieteelliseen lähestymistapaan kulttuuriympäristöjen tutkimuksessa. Kulttuuriympäristöjen moniulotteisuutta tarkastellaan artikkelissa neljän kulttuuriympäristön ulottuvuuden kautta: 1) pragmaattisen, toiminnallisen 2) fyysisen, rakenteellisen 3), havaitun, aistitun sekä 4) eksistentiaalisen, koetun ulottuuden kautta.

Artikkelin tarkoituksena on pohtia kriittisesti tieteenalakohtaisiin lähestymistapoihin perustuvaa eriytynyttä kulttuuriympäristön tarkastelua, ja esittää näkemys sosiospatiaalisen ympäristön moniulotteisuuden huomioivasta lähestymistavasta arkkitehtuurin ja yhdyskuntasuunnittelun tutkimusalan näkökulmasta.[1] Esitetyllä on yhtymäkohtia esimerkiksi sosiologian piirissä tehtyihin avauksiin sosiospatiaalisten prosessien moniulotteisesta tarkasteluviitekehyksestä.[2] Kulttuuriympäristön parissa tehtävää tutkimusta on viime aikoina pyritty tuomaan esille omana monitieteisenä tutkimusalanaan Suomessa, mistä kertoo esimerkiksi kulttuuriympäristön tutkimuksen seuran perustaminen. Tavoite onkin hyvä, mikäli sen myötä kyetään aidosti edistämään tutkijoiden laaja-alaista yhteistyötä, vuorovaikutusta sekä tieteenalojen ja näkökulmien konvergenssia. Näkökulmien, teorioitten ja menetelmien konvergenssi voi joissain tapauksissa johtaa myös teoreettiseen integraation, jopa teoreettis-käsitteelliseen synteesiin ja uuden tutkimusalan syntymiseen. Tämä edellyttää eri tieteenalojen välistä avointa dialogia ja ennen kaikkea myös oleellisten yhteyksien ja rajapintojen osoittamista.

Kulttuuriympäristöjen tutkimukselle on luonteenomaista laaja-alaisuus johtuen tutkittavan ilmiön moniulotteisuudesta. Kulttuuriympäristöihin kohdistuvaa tutkimusta tehdään monilla eri tieteenaloilla, joilla on omat perusoletuksensa tutkittavasta ilmiöstä ja täten myös oma erityisontologiansa. Kulttuuriympäristöjä tarkastellaan esimerkiksi historiatieteiden, kansatieteen, antropologian, kulttuurintutkimuksen, maantieteen, tai taloudellisen, ekologisen, semanttisen tai sosiologisen näkökulman kautta. Haasteena on, että eri tieteenalojen ja näkökulmien sisältämät ontologiset todellisuusalueet sekä käsitejoukot ovat johtaneet toisistaan poikkeaviin, tai jopa yhteen sopimattomiksi katsottuihin tulkintoihin kulttuuriympäristöstä. Esimerkiksi sosiologeille kulttuuriympäristö näyttäytyy erityisesti ihmisryhminä ja heidän toimintoinaan. Arkkitehdit taas ymmärtävät kulttuuriympäristön ensisijaisesti siksi tilallisten rakenteiden kokonaisuudeksi, jota he työssään suunnittelevat. Kulttuuriympäristöön liitetyt erilaiset toisiinsa nivoutuvat, ja osin päällekkäiset rinnakkaistermit ja alakäsitteet korostavat eri näkökohtia, kuten esimerkiksi visuaalisuutta (kulttuurimaisemat) tai fyysistä materiaalisuutta (rakennetut kulttuuriympäristöt). Rakennusperintöön kohdistuva tutkimus on puolestaan painottunut tarkastelemaan kohteitaan kulttuurisina ja historiallisina ilmiöinä. Alueisiin sekä maankäytön suunnitteluun liittyvässä keskustelussa käsite kulttuuriympäristö on kulttuuriperintöä käyttökelpoisempi ja kuvaavampi ilmaisu,[3] minkä vuoksi se on otettu lähtökohdaksi myös tässä artikkelissa.

Perusoletukset tutkittavan kohteen luonteesta pohjustavat eri lähestymistapoja myös menetelmällisessä tiedon hankinnassa. Tieteenalakohtaiset teoriat, lähestymistavat ja niihin sisältyvät käsitejoukot toimivat eräänlaisina valokeiloina, jotka painottavat eri tavoin fyysisen ja sosiaalisen ympäristön ulottuvuuksia. Arkkitehtuurin alalla kulttuuriympäristöihin liittyvän tiedon (ja sitä kautta tutkimuksen) tarkoitus on palvella ensisijaisesti suunnittelua ja siihen sisältyvää päätöksentekoa. Sen vuoksi myös maankäytön suunnittelun näkökulmasta kulttuuriympäristön tutkimuksen ja tiedonhankinnan tavoitteet ovat varsin käytäntölähtöisiä eli praktisesta tiedonintressistä käsin määrittyviä. Tämä lienee osaltaan vaikuttanut arkkitehtuurin oman tutkimusalan teoriaperustan vaillinaiseen kehittymiseen, jossa varsinaisen tutkimusalan teorian kehittämisen ovat korvanneet suunnittelun ideologiat ja paradigmat. Niin teorioita kuin tutkimusmenetelmiäkin on myös tyypillisesti lainattu toisilta tieteenaloilta, ja ne ovat heijastelleet kunakin aikakautena erilaista käsitystä rakennetun ympäristön suunnittelun arvoista ja päämääristä. Arkkitehtuurin ja yhdyskuntasuunnittelun alalla sovelletut teoriat ja menetelmälliset lähestymistavat voidaan pääpiirteissään jaotella kuuteen eri kategoriaan ontologis-epistemologisten perusoletustensa pohjalta.[4] Ensimmäiseen kuuluvat tutkimuskohdetta koskevat perusjäsennykset ja syvärakenteelliset mallit, joiden avulla pyritään vastaamaan siihen, millaisista perusolioista tai prosesseista tutkittava ilmiö muodostuu. Toiseen kategoriaan voidaan sisällyttää erilaiset tyypittelevät tai luokittelevat mallit, jotka pyrkivät kategorisoimaan kohteitaan niiden sisältämien ominaispiirteiden perusteella. Tähän sisältyvät myös historiallisuutta korostavat lähestymistavat, joiden myötä kohde (esimerkiksi rakennus) käsitetään historialliseksi dokumentiksi tai tematisoidaan erinäisiksi historiallisten ajanjaksojen tai tyyppien yleistyksiksi. Kolmantena luokkana ovat systeemiset ja teknis-rationaaliset lähestymistavat, jotka tarkastelevat määrällisesti mitattavia muuttujia kohteessa. Neljäntenä luokkana voidaan erottaa verkostoanalyyttiset lähestymistavat, jotka nojautuvat ennen muuta kaupunkimorfologiseen tutkimustraditioon. Viidentenä ovat hahmopsykologiset, abstrahoivat mallit, jotka idealisoivat tutkittavan kohteen rakentaen esityksen siitä, millaisia havaittavia piirteitä tutkimuskohteeseen kuuluu ja miten ne ovat suhteessa havaitsijaan. Kuudentena ja viimeisenä luokkana ovat kokemuksellisuutta ja subjektiivista arvottamista korostavat lähestymistavat, jotka tarkastelevat ennen muuta kohteen laadullisia ominaisuuksia fenomenologiseen tutkimustraditioon nojautuen.

Eri lähestymistapojen eriytyneisyys on johtanut virheellisesti ajattelemaan, että niiden luomat rajapinnat kertoisivat jotain myös tarkasteltavan kokonaisilmiön luonteesta. Ontologinen reduktionismi sekä metodologinen kapea-alaisuus on korostanut rakennetun ja sosio-kulttuurisen ympäristön yksittäisiä osa-alueita kokonaisuuden sijaan. Kulttuuriympäristöstä on siten muodostunut rajallinen kuva myös suunnittelun perustaksi. Kulttuuriympäristönäkökulman merkitys maankäytön suunnittelussa on voimistunut 1990-luvun puolivälistä lähtien ja kasvanut edelleen nykyisen maankäyttö- ja rakennuslain myötä. Maankäytön suunnittelussa on kyse laaja-alaisesta hallinta- ja sovittelutyöstä, jolta odotetaan maankäyttö- ja rakennuslain vuorovaikutteisessa hengessä yhteen sovittavuutta.[5] Toimintaympäristön muutos yhä kompleksisemmaksi on kuitenkin johtanut myös tiedon muuntumiseen yhä fragmentoituneemmaksi. Erityyppisen tiedon ja asiantuntijuuksien yhteensovittamisessa puhutaankin usein reunaehtosuunnittelusta. Koska kaavaprosesseissa suunnittelun reunaehdoiksi muodostuvat yleensä herkät luonto- ja kulttuuriarvot, on osa kaavoittajista kokenut, että kulttuuriympäristöön liittyvät kysymykset saavat toisinaan liiankin suuren painoarvon kokonaisuuden kannalta. Monissa kaavahankkeissa juuri kulttuuriympäristönäkökulman sovittaminen muihin perusselvityksiin on aiheuttanut eniten haasteita.[6] Toisinaan kulttuuriympäristö-termi voidaan jo itsessään kokea toimintamahdollisuuksia rajoittavana seikkana, ja niihin liittyvät selvitykset koetaan suunnittelun liikkumavaraa rajoittavina kieltokokoelmina. Eri näkökulmien kohtaamattomuuden myötä kulttuuriympäristöarvoja on haastavaa puntaroida suhteessa muuhun maankäyttöön.

Ennalta asetetut suunnittelun päämäärät, ammattikunnan sisäiset normit, sekä erilaiset tiedonhankinnan menetelmät ja niiden myötä tapahtuva metodologinen etäännyttäminen asettaa tulkinnalle ehdot, jotka myös määrittävät havaitsemisen luonnetta. Tietoinen havainto selvitysten ja suunnittelun kontekstissa on siten aina painottunut tietyllä intressillä, kuten kysymyksellä tai ongelmalla. Juuri tästä syystä tietoiset havainnot ovat aina myös selektiivisiä.[7] Suunnittelun näkökulmasta tiedon tuottamisen problematiikka voitaisiin tiivistää toteamalla, että se mikä asetetaan mitattavaan muotoon ja altistetaan analysoitavaksi, tulee suunnitelluksi. Tarkastelun kohteeksi asetettuna kulttuuriympäristö ihmisen elettynä elinympäristönä kaventuu käsitteellisesti haltuunotetuksi, esilläolevaksi kokonaisuudeksi. Selkeä esimerkki tästä on ollut perinteisten ”suunnittelemattomien” ja orgaanisesti kasvaneitten maaseudun kirkonkylien systemaattinen haltuunotto 1960–70 -luvuilla valtion keskusjohtoisen kaavoituksen keinoin. [8] Vastaavasti myös systemaattiset inventoinnit sisältävät ajatuksen hallinnasta tai haltuun otosta, jolloin kohde tulee ikään kuin vedetyksi irti alkuperäisestä merkitysyhteydestään esilläolevaksi huomion kohteeksi. Tarkastelun avuksi on luotava kategorioita ja arviointikriteereitä, jotta kyetään keskustelemaan ympäristöön sitoutuneista arvoista ja merkityksistä. Inventointien myötä kulttuuriympäristöjä ja -maisemia päädytään usein tarkastelemaan erillisten ”kulttuuristen artefaktien” kokoelmina tai esteettisinä pintoina, mikä etäännyttää ennen muuta toiminnan myötä syntyvän merkityksellisyyden kokonaisuudesta. Selvitysten tuloksena on usein ohut, luetteloiva kuvaus kulttuuriympäristöstä. Inventointien osalta kyse on ennalta valitusta näkökulmasta käsin tehtävästä reduktiosta myös siinä mielessä, että suojeltavien rakennusten otos samasta ympäristöstä voi olla hyvinkin erilainen riippuen siitä, mitkä kriteerit otetaan ohjenuoraksi kohteitten valinnassa. Tämä on haaste ennen muuta modernin rakennusperinnön kohdalla. Rajaavan luokituksen ongelmallisuutta lisää toisekseen se, että etenkin valtakunnallisesti arvokkaiden alueiden rajauksen ulkopuolelle jäävien kohteitten säilyttämistä voi olla vaikea perustella. Kulttuuriympäristöjen tarkastelussa tarvitaan toki yksityiskohtaisten piirteiden ymmärtämystä, mutta ennen kaikkea myös laajempien yhteiskunnallisten ja kulttuuristen kehityskulkujen ymmärrystä. Edellä kuvatuista haasteista johtuen kulttuuriympäristöihin liittyvä suunnittelun pohjatieto on useimmiten luonteeltaan staattista. Kulttuurinen on kuitenkin sosiaalista, muuttuvaa ja siksi luonteeltaan dynaamista. Esimerkiksi inventointiluettelot reagoivat hitaasti siihen, mitä muutoksia todellisessa ympäristössä tapahtuu. Staattinen suhtautumistapa myös korostaa alkuperää ja pysyvyyttä, kun taas dynaaminen lähtökohta hyväksyy jatkuvan muutoksen ja ajallisen kerrostumisen. Kulttuuriympäristökäsitteen sidoksellisuus tilallisuuteen, materiaalisuuteen ja muotosuhteisiin on luonnostaan arkkitehtuurin alaan kuuluvan tutkimuksen lähtökohta, sillä kuten edellä on todettu, arkkitehdeille ympäristö näyttäytyy pääasiallisesti tilallisesti hahmotettavana suunnittelun kohteena. Kulttuuriympäristö ei kuitenkaan ole koskaan pelkästään materiaalinen tai fyysinen, vaan siihen kuuluu erottamattomana osana ihmisistä ja yhteisöistä koostuva sosiaalinen ympäristö, toimintaympäristö sekä kielestä, tavoista ja säännöistä koostuva symbolinen ympäristö. Sisältö ja muoto ovat yhteen kietoutuneita kulttuuriympäristössä siten, että toisen ymmärtäminen ilman toista olisi mahdotonta. Tässä artikkelissa kulttuuriympäristö käsitetäänkin dynaamisena sosiospatiaalisena kokonaisuutena, joka koostuu toimintaympäristöstä, rakennetusta ympäristöstä, moniaistillisesti havaitusta aistiympäristöstä ja sosio-kulttuurisesta merkitysympäristöstä (ks. kaavio 1). Seuraavassa pyritään muodostamaan lähtökohdat kulttuuriympäristöjen integroivalle tarkastelutavalle. Toiminnallinen kulttuuriympäristö koostuu erilaisista yhteiskunnallisen toiminnan muodoista, kuten elinkeinoista, asumisesta ja palveluista. Toiminnalle on ominaista erityisesti se, että sitä määrittää tavoitteellisuus, ihmisen suhde ympäröivään maailmaan on perusteiltaan intentionaalinen.[9] Intentionaalisuus on myös eräässä mielessä ”luonnostavaa” etukäteistoimintaa ja ennakkoasennoitumista, jopa siten että paikan olemus määrittyy juuri kokemuksen intentionaalisuuden myötä. Näin esimerkiksi maisemat muuttavat identiteettiään sen tavan mukaan, jolla koemme ne. Viljelijälle lainehtiva viljapelto merkitsee ensisijaisesti toimeentuloa, kesäasukkaalle merkityssisällöt liittyvät ennemminkin kulttuurimaiseman esteettisiin arvoihin.[10]  Toiminnallisen ympäristön kehitystausta liittyy vahvasti siihen, miten esimerkiksi alueen luonnonvaroja on hyödynnetty aikojen saatossa, ja miten tämä hyödyntä­minen on muokannut kulttuuriympäristöä sellai­seksi kuin se on.

Toiminnalla on kiinnekohtansa fyysisessä ympäristössä, joka säilyy ja muuttuu ihmisten käyttäessä ympäristöä. Kulttuuriympäristöön sisältyvä jatkuva muutos, joka sekä tuottaa, uudistaa että ylläpitää fyysisiä rakenteita toiminnan puit­teina. Rakennettu ympäristö on toiminnan näkyvä puoli, joka ilmentää inhimillisiä intressejä sekä tarjoaa puitteen tavoiteorientoituneelle toiminnalle.

Ihminen kohtaa fyysisen rakennetun ympäristön ilmiasun aistiensa kautta. Aistiympäristön elementteihin liittyvät paitsi maisemalliset ja arkkitehtoniset tyylipiirteet ja estetiikka, myös materiaalit, värit, äänimaisema tai tuoksut. Kulttuuriympäristöjen aistein havaittavaa tekstuuria voidaan ”lukea” eräänlaisena ympäristöllisenä artikulaationa tai tekstinä.[11]  Pohjoisen ympäristön kontekstiin sisältyy olennaisena osana myös kausivaihtelu vuodenaikojen mukaan. Havaintoympäristön tarkastelussa näköaisti on usein korostetussa asemassa muihin aisteihin nähden, vaikka esimerkiksi kuulo- tai tuntoaistit välittävät myös paljon tietoa ympäristöstä.[12] Maankäytön suunnittelun osalta aistiympäristön merkitys ilmentyy eri tavoin. Maaseutualueilla korostuvat luontoyhteydet ja hiljaisuus, mutta toisaalta maataloustuotannon haitat voivat aiheuttaa konflikteja asumisen kanssa. Taajamien keskustoissa puo­lestaan korostuu usein asumisen ja liikenteen haittojen ris­tiriita. Suunnittelussa joudutaan poh­timaan kysymystä yhteisestä edusta ja toisaalta yhteisistä haitoista, jotka voivat olla viihtyvyyshaittoja, meluhaittoja tai jopa terveyshaittoja.

Ihminen käsittelee havaintoympäristöään samalla myös semanttisena merkitysympäristönä, eli kokee ympäristön väistämättä arvoväritteisesti. Merkitysympäristön myötä kolmiulotteisesta fyysisestä ympäristöstä rakentuu neliulotteinen kokonaisuus, kulttuuriympäristö. Merkityksellisen elinympäristön kautta ihminen myös kiinnittyy emotionaalisesti paikkaan. Tämä mahdollistaa jatkuvuuden, yhteisöllisyyden ja identiteetin kokemukset. Paikan identiteettiä ja merkityksiä on lähestyttävä etnografisesta näkökulmasta, eli ns. sisäisestä perspektiivistä käsin. Tästä näkökulmasta käsin pai­kallisyhteisö tulisi nähdä myös maankäytön suunnittelun kontekstissa kokemusasiantuntijana, eli keskeisenä tiedontuottajia selvitettäessä arkiympäristön ja paikallisuuden erityis­piirteitä. Kulttuuriympäristöä voidaan tarkastella myös tilallisen, ajallisen, syntaktisen ja semanttisen olemuspuolien rajapinnoilla muodostuvien ihminen-ympäristö -vuorovaikutusmekanismien kautta. (Ks. kaavio 2). Ihmisen ja ympäristön välillä ajatellaan siis olevan erilaisia mekanismeja, jotka linkittävät nämä yhteen.[13]  Esimerkiksi arkkitehtuuriteoreetikko Christopher Alexander on esittänyt, että nämä mekanismit voidaan käsittää pinnallista kulttuurivariaatiota syvempinä invariantteina tai periaatteina.[14]

Heidegger esitti Olemisessa ja Ajassa tulkintansa välineen olemistavasta ja välinekokonaisuuden konstituutiosta suhteessa maailmaan. Sen mukaisesti välineen olemistapa määrittyy käytössä aina suhteessa inhimillisen toiminnan tarkoitusperiin.  Viittaussuhteiden kautta välineet muodostavat interreferentiaalisen välineitten kokonaisuuden.[15] Esimerkiksi pihapiirin rakennukset ovat osa välinekokonaisuutta, joka on olemassaololle merkityksellinen toiminnallinen kokonaisuus. Ensisijaisesti käsilläolevaa arkisessa maailman kohtaamisessa on itse työ, joka kantaa mainittua välinekokonaisuutta. Sellaisena voidaan siis fyysisesti pitää esimerkiksi maatilan rakennuksia, peltoja sekä niihin kuuluvia työvälineitä, mutta varsinainen viittaavuus syntyy toiminnassa, kun ihminen tekee työtä – esimerkiksi viljelee maata.[16] Toisiinsa kytkeytyvien välinekokonaisuuksien joukkojen lisäksi kulttuuriympäristöillä on semanttinen ulottuvuutensa. Kulttuuriin sisältyvien välittävien kielisysteemien kautta ihmisen ja ympäristön vuorovaikutusta voidaan tulkita kielellisenä koodina tai esimerkiksi symbolijärjestelmänä, joka on myös kulttuurin edellytys.[17] Ne voivat olla materialisoituneita ilmaisuja kuten rakennuksia, veistoksia, kirjoituksia tai kuvia, yhtä hyvin kuin ääniaaltoja tai liikkeitä.[18]

Tilallisuuden ja ajallisuuden (muodon ja sisällön) lisäksi kulttuuriympäristöä tarkastellaan siten sekä välinekokonaisuuksina (muoto-funktio -suhteen kautta) että myös ihmistä, ympäristöä ja kulttuuria yhdistävinä kielellisinä suhteina (muoto-merkitys-suhteen kautta).[19] Esitetty näkemys perustuu sykliseen ja prosessuaaliseen ymmärrykseen ihmisen ja ympäristön vuorovaikutuksesta. Se sisältää niin merkitysten tuottamisen kuin kantamisen sekä merkityksellistämisen käytännöt eli merkitysten muotoilun, jotka sekä ylläpitävät että uusintavat kulttuurisia ilmaisumuotoja.[20] Seuraavassa tarkastellaan lähemmin näitä vuorovaikutusrajapintoja.

Ihmisen ja ympäristön vuorovaikutusta voidaan ensinnäkin tarkastella ympäristön jäsentämisenä toiminnan edellytysten näkökulmasta loogiseksi struktuuriksi[21]  joko tietoisesti suunnittelemalla tai itseorganisoituvasti.[22] Ympäristön jäsentäminen ei ole ainoastaan esilläolevan sattumanvaraista ”haalimista yhteen”, vaan sille on ominaista ensisijaisesti suhteitten ymmärtäminen eräänlaisena ruumiillisesti koettuna ympäristöllisenä logiikkana.[23] Toiminnallis-rakenteellinen eli syntaktinen ympäristön ulottuvuus muodostaa konfiguraatiorakenteen[24], joka yhdistää ja kokoaa maailman ihmisen toiminnan kannalta loogiseksi totaliteetiksi. Maankäytön suunnittelun näkökulmasta huomio kiinnittyy siihen, miten ihmiset käyttävät ympäristöään esimerkiksi liikkumisreitteinä (activity patterns). Maankäytön suunnittelu edellyttää myös ajattelutapaa, jossa tarkastellaan erilaisten tilallisten konfiguraatioitten erottamia alueita ja paikkoja toisistaan. Konfiguraatiorakenteet sekä rajoittavat että mahdollistavat esimerkiksi sosiaalista kanssakäymistä tai fyysistä aktiivisuutta ja liikkumismahdollisuuksia. Haasteellista nykymuotoisen (staattisen) kaavoituksen näkökulmasta on se, että konfiguraatiorakenteet kehittyvät, säilyvät ja lopulta hajoavat toisinaan nopeastikin, eli ne ovat luonteeltaan dynaamisia.[25]

Ihmisen käyttäessä ympäristöään, esimerkiksi katuverkostoa liikkumisen välinekokonaisuutena, konfiguraatiorakenne ei (etenkään moitteettomasti toimiessaan) ole tietoisesti toiminnassa läsnä. Sen sijaan huomio suuntautuu ympäristön hahmotettavuuteen, käytettävyyteen ja sen sisältämiin mahdollisuuksiin, jotka voidaan käsittää erilaisina ympäristöllisinä tarjoumina (affordances).[26] Pyöräilijälle ympäristöllinen tarjouma voi olla esimerkiksi kaunis maisema ja hyvin hoidettu, valaistu reitti. Etenkin vieraassa ympäristössä moniaistinen hahmottaminen on useimmiten ympäristön kiinnekohtien tai ”vihjeiden” kognitiivista rekisteröintiä, joka liittyy itsensä paikallistamisen ja orientoitumisen tarpeeseen liikkumisympäristössä. Tällöin ympäristön fyysiset objektit eivät välttämättä toimi tarjoumina muutoin kuin esimerkiksi suunnan määrittämisen ja paikallistamisen välineinä.[27] Tarjoumateoriaa on tulkittu pääasiassa ympäristön toiminnallisuuden tai käytettävyysominaisuuksien kautta, mutta esimerkiksi maiseman vaikutukset yksilön hyvinvoinnille ovat jääneet vähemmälle huomiolle.[28] Käsitettä tulisikin laventaa ulottumaan myös kulttuurisiin merkityksiin ja kokemuksellisuuteen, koska tarjoumat voivat liittyä yhtäläisesti muotoihin, merkityksiin, äänimaailmaan (kuten hiljaisuuteen) tai vaikkapa tuoksuihin. Suunnittelun kannalta on kuitenkin mielekästä tarkastella ympäristöllisiä tarjoumia erityisesti toiminnallisten mahdollisuuksien kautta.[29] Suunnittelijan tehtävänä on luoda sekä toiminnallisia mahdollisuuksia että niitä tukevia fyysisiä muotoja, kuten rakennuksia tai rakennelmia. Fyysiset muodot voidaan nähdä myös eräänlaisena käyttöliittymänä ihmisen ja maailman välille. Tarkoitukseen soveltuva hyvä muoto saa maailman toimivammaksi. Tarjouman aktualisoitumista yksilön tasolla on kuitenkin vaikeaa ennakoida, koska sama ympäristön elementti voi näyttäytyä toiselle mahdollisuutena, toiselle rajoitteena. Kulttuuriympäristöt, erityisesti ajateltuna osana ekosysteemipalveluita, voivat näyttäytyä esimerkiksi liikkumisen ja virkistäytymisen ympäristönä tai elinkeinon lähteenä.

Kulttuuriympäristöt ovat myös symboliympäristöjä, joihin assosioituu erilaisia merkityksiä (association/references). Symbolit ensinnäkin liittävät ihmisiä yhteen yhteisessä merkityksiä koskevassa ymmärryksessä, toiseksi ne yhdistävät subjektiivisen tietoisuuden materiaalisiin objekteihin, ja kolmanneksi ne liittävät fyysiset merkit referensseihin tai merkityksiin.[30] Symboliset merkitykset myös jalostuvat hierarkkisesti nimeämisestä määrittelyyn ja lopulta abstraktin tason merkitykseen; ensin jokin esine tai asia tunnistetaan, sitten vähitellen siihen aletaan liittää tunnearvoja ja lopulta syvempiä, esim. yhteiskunnallisia tai kulttuurisia arvoja.[31] Symbolinen assosiaatio on mahdollistanut ihmiselle ainutlaatuisen ympäristöön sopeutumisen tavan, jossa ei ole kyse vain aistisysteemistä ja havaintoympäristön ärsykkeistä, vaan myös niiden välillä vaikuttavasta kolmannesta ihmisen ja ympäristön välisestä linkistä. Symbolisten assosiaatioitten tunnistaminen on erityisen tärkeää niin paikallisesti, maakunnallisesti kuin valtakunnallisestikin merkittävien kulttuuriympäristöjen kohdalla, mutta myös arjen ympäristön osalta.[32] Ne ovat tärkeitä välineitä kollektiivisten emootioiden ylläpidossa ja ihmisten yhteenkuuluvuuden määrittäjinä, minkä vuoksi esimerkiksi yhteisöllisyyttä symboloivien rakennusten tuhoutumisella voi olla syvälliset vaikutukset.

Merkitysten, arvojen ja intentionaalisen toiminnan muodostamassa vuorovaikutuksellisessa uusintamisessa ja jatkuvuudessa rakentuvat yhteisön traditiot ja toimintakulttuurit (cultural patterns). Ihmisen, kulttuurin ja ympäristön vuorovaikutus ja uusintaminen on esillä erityisellä tavalla juuri (perinteisissä) rakennuksissa, mikä korostaa traditioiden paikallisuutta ja sitoutuneisuutta fyysisiin paikkoihin. Traditioiden jatkuvuuden kautta paikat ja niiden sisältämät merkitykset myös uudelleen määritellään uusille sukupolville.[33] Paikallinen toimintakulttuuri voi pohjautua vahvasti esimerkiksi talkooperinteisiin tai naapuruston välisiin tiiviisiin yhteyksiin, tai olla enemmän yksilökeskeisyyttä korostava.  Yhdyskuntasuunnittelun piirissä on pohdittu eri aikakausina, erityisesti 1970-luvulta lähtien sitä, miten fyysisen ympäristön suunnittelun keinoin voitaisiin edistää yhteisöllisten toimintakulttuurien ja sosiaalisten kontaktien muodostumista.[34] Viimeaikoina on alettu yhä enenevässä määrin pohtia uudenlaisten toimintakulttuureitten muodostumista esimerkiksi yhteisomistajuuden tai kaupunkiviljelyn edistämisen osalta. Edellä kuvattuja teoreettisia lähtökohtia on jatkokehitelty edelleen vuosina 2013–2015 Suomalaiset maaseututaajamat 2010-luvulla -tutkimushankkeessa, jossa tutkittiin tapaustutkimuksien avulla maaseututaajamien nykytilaa ja muutosprosesseja.[35] Teorian pohjalta on kehitetty TRIM-työkaluksi nimetty monimenetelmälliseen ympäristön analysointiin ja tarkastelunäkökulmien integrointiin pohjautuva menetelmä. Integroiva viitekehys nojautuu niin sanottuun tieteen kolmanteen paradigmaan, eli monimenetelmälliseen tutkimukseen (mixed methods/multimethod research). Kyseessä on tietoteoreettinen suuntaus, joka pyrkii huomioimaan useita näkökohtia, perspektiivejä sekä tutkimuspositioita samanaikaisesti.[36] Pyrkimyksenä on tuottaa mahdollisimman rikas, monipuolinen kuva tutkittavasta kohteesta hyödyntämällä kulloiseenkin tutkimustilanteeseen parhaiten soveltuvia tutkimusmenetelmiä.[37] Holistinen tarkastelu ei pyri aukottomaan tietomäärään, vaan se on pikemminkin nähtävä yhtenä keinona selviytyä kasvavassa informaatiotulvassa ”rajoitetun rationaalisuuden” periaatteiden mukaisesti.[38] Vaikka eräs yhdyskuntasuunnittelun viimeaikainen suuntaus on ollut evidenssiperusteinen suunnittelu (evidence-based planning)[39], oleellista on kuitenkin pidättäytyä vastaavanlaisesta sektoroitumiskehityksestä tai metodologisesta reviirijaottelusta, jota on kritisoitu 1960–70 -lukujen rationaalis-komprehensiivisen suunnittelun osalta.[40]

TRIM- menetelmä perustuu neljään horisontaali­sesti etenevään tarkastelunäkökulmaan (toi­minnalliseen ympäristöön (T), rakennettuun ympäristöön (R), ympäristön ilmiasuun (I) sekä subjektiiviseen ja kollektiiviseen mer­kitysympäristöön (M). (Ks.kaavio 3). Neljä toisiaan seuraavaa työvaihetta muodostavat mallista matriisimuotoisen, minkä lisäksi tarkastelu pohjautuu kolmeen ajalliseen modaliteettiin jotka kuvaavat kulttuuriympäristön muutosprosessia: kehityshistoriaan, nykyisyyteen sekä tulevaisuuteen. Niin kutsutun 4D-analyysin pohjalta muodostuu ympäristön nykytilaa ja profiilia kuvaava synteesi, joka toimii tulkintakehyksenä suunnitteluvalinnoille, vaihtoehtojen arvioimiselle ja kehittämistavoitteiden priorisoimiselle. TRIM on sekä tiedon tuottamisen ja jäsentämisen apuväline että integroiva suunnittelumenetelmä, joka nivoo yhteen eri näkökulmia ja toimija­tahoja. Työkalu on kehitetty vastaamaan erityisesti monitoimi­jaiseen maaseudun maankäyttöön ja kulttuuriympäristöjen suunnit­teluun. Käytännön tapaustutkimukset[41] ovat osoittaneet, että TRIM-työkalun avulla voidaan tuot­taa suhteellisen nopeasti monipuolista pohjatietoa sekä ideoita suunnitteluun sekä vertailla eri vaihtoehtoisten ratkaisujen sisältöä. Keskeisenä tavoitteena on laventaa tarkastelunäkökulmaa yksittäisten, pistemäisten tietoaineistojen sijaan kokonaisvaltaisempaan suuntaan. Oletuksena on, että monipuolistamalla laadittavien suunnitelmien tietoperustaa (ja näkökulmaa), voidaan myös niiden sisällöllistä laatua nostaa. Valmisteluvaiheessa tuotetun tiedon laadulla on myös suuri vaikutus vaikutusten arviointinäkökulmien muodostamiseen ja sitä kautta päätöksentekoon. Toinen oleellinen lähtökohta on, että eri toimijoita osallistava ja yhteistä tahtotilaa kehittävä näkökulma oletettavasti vähentää jälkikäteen tapahtuvaa valittamista. Paikalliset asukkaat ovat toisin sanoen mukana reflektoimassa oman elinympäristönsä nykytilaa, minkä lisäksi he visioivat yhdessä asiantuntijoitten kanssa mahdollisia tulevaisuuden kehityspolkuja. Edellä on kuvattu, millaisista lähtökohdista käsin arkkitehdeille tyypillistä kolmiulotteisesti ja tilallisesti hahmottuvaa rakennettua ympäristöä voidaan tulkita neliulotteisena, ajallisen ulottuvuuden sisältämänä kulttuuriympäristönä. Näiden lisäksi on pohdittu välineellisyyden ja kielellisyyden ulottuvuuksien kautta ihmisen ja ympäristön vuorovaikutusmekanismeja ja rajapintoja. Tälle voidaan nähdä tilausta sen johdosta, että ihminen-ympäristösuhteen tutkimuksessa tarkastelu on ollut painottunutta esimerkiksi ympäristöpsykologisesta tai sosiologisesta näkökulmasta. Fyysisen, rakennetun ympäristön näkökulma ja kontekstisidonnaisuus on tullut esille vasta sellaisten tutkimusorientaatioitten myötä, jossa ihminen-ympäristösuhde on nähty dynaamisena ja interaktiivisena vuorovaikutussysteeminä, ja molempien osatekijöitten rooli on nähty yhtäläisesti merkittävänä.[42] Jatkossa tarvittaisiinkin lisää keskustelua siitä, miten näitä voitaisiin integroida toisiinsa tiiviimmin myös kulttuuriympäristöihin kohdistuvassa tutkimuksessa. Systeemiteoreettiset lähestymistavat voisivat olla yksi mahdollinen ratkaisu.[43]

Artikkelissa on myös tuotu esille maankäytön suunnittelun kannalta oleellisia näkökohtia kulttuuriympäristöjen suunnittelussa. Integroivassa tarkastelussa huomioidaan fyysisen ympäristön materiaalisten ominaispiirteiden lisäksi ympäristön tarjoamat mahdollisuudet tavoiteorientoituneelle toimijuudelle. Lisäksi kollektiivisen ja subjektiivisen paikkakokemuksen sekä symbolisten assosiaatioitten huomioiminen on sisällyttävä suunnittelun tavoitteenasetteluihin ja sitä kautta ympäristön konkreettisten muutosten hallitsemiseen ja ohjaamiseen. Näiden olemuspuolien myötä artikkelissa on pyritty tuomaan esille moniulotteisen tarkastelutavan keskeisiä etuja suhteessa redusoiviin tarkastelutapoihin. Eri näkökulmien integraation ja teoreettisen konvergenssin pohjalta on pyritty muodostamaan viitekehys kulttuuriympäristöjen suunnittelun malleille, jotka suhteuttavat sekä suojelun että kehittämisen periaatteita ja eri toimijatahojen arvolähtökohtia toisiinsa. Esitetty malli on avoin ja heuristinen; parhaassa tapauksessa se voisi stimuloida esimerkiksi uusien ja luovien tiedontuottamisen tapojen syntymistä. Uusia avauksia tarvittaisiin esimerkiksi dynaamisen paikka(tieto)perusteisen big datan keräämisen tai osallistavan tiedontuottaminen tapojen osalta. Viimeksi mainittuun liittyviä avauksia onkin tehty arkkitehtuurin tutkimuksen alalla esimerkiksi kulttuuriluotainten kehittämisessä.[44] Ensin mainitulle olisi tilausta erityisesti alueellisen hyvinvointitiedon sisällyttämiseksi elinympäristöjen suunnitteluun. Integroivalla kokonaisviitekehyksellä, kuten systeemisillä malleilla yleensäkin, on toki omat haasteensa, minkä vuoksi artikkelissa esitetty on nähtävä alustavana puheenvuorona kohti poikkitieteellistä teoriaperustaa ja metodologista yhtenäisstrategiaa kulttuuriympäristöjen tutkimuksessa. Jatkotutkimuksen osalta kirjoittajan tavoitteena on jatkaa artikkelissa kuvattujen teoreettisten lähtökohtien ja rakennetekijöitten operationalisointia maankäytön suunnittelun viitekehykseen vuorovaikutteisissa suunnittelupiloteissa. Tämä kehitystyö jatkuu vuonna 2015 Sodankylän kunnassa.
Suomalainen rakennussuojelutoiminta oli 1950- ja 1960-lukujen taitteeseen saakka kohdistunut ennen kaikkea linnoihin, kirkkoihin, kartanoihin ja muutamaan kaupunkikeskustakokonaisuuteen. 1960-luvulla huomiota alettiin kiinnittää myös kaupunkien liikekeskustoihin, koska sotien jälkeen voimistunut uudisrakentaminen muutti aikaisemmin kaupunkikeskustojen ilmettä radikaalisti. Joensuun ruutukaavakeskusta kuuluu näiden nopeasti sotien jälkeen muuttuneiden kaupunkiympäristöjen joukkoon. Kuten monessa muussa kasvavassa kaupungissa, myös Joensuussa rakennussuojelu tuli 1960-luvun aikana laajemman kiinnostuksen kohteeksi. Artikkelissa tarkastellaan Joensuun ruutukaavakeskustan suojelukysymyksiä esimerkkinä keskisuuren suomalaisen kaupungin rakennussuojelun alkuvaiheista.

Modernia suomalaista rakennussuojelun historiaa on tutkittu ennen kaikkea paikallishistoriateoksissa ja rakennettua ympäristöä käsittelevissä selvityksissä. Näin ollen suojeluhistoriaa käsittelevä tieto on hajanaista ja usein tutkimukset esittelevät yksittäistä rakennuskohdetta tai paikkakuntaa. Akateeminen suomalaisen rakennussuojelun historian tutkimus puuttuu lähes täysin, joten sille ei ole vielä muodostunut omaa tutkimusperinnettä.

Tämän artikkelin tavoitteena on kertoa joensuulaisen rakennussuojeluhistorian varhaisimmat vaiheet sekä tuoda esiin eri toimijoiden roolit, menetelmät ja vaikutuskeinot rakennussuojelukysymyksissä. Artikkelin tärkeimpinä lähteinä ovat Joensuun kaavoitustoimen sekä Muinaistieteellisen toimikunnan ja sitä seuranneen Museoviraston tuottamat asiakirjat, sanomalehti Karjalaisen ja Karjalan Maan artikkelit sekä joensuulaisten yhdyskuntasuunnittelijoiden aineistolähtöiset haastattelut.

Artikkelin alussa tarkastelen, miten rakennussuojelu Joensuun ruutukaava-alueella käynnistyi, mitä päädyttiin suojelemaan ja miksi sekä millaista keskustelua suojelusta käytiin. Tämän jälkeen esittelen rakennetun kulttuuriympäristön suojeluarvojen muutosten kehittymisen sekä asemakaava- että yleiskaavaprosesseissa. Suojelun hyväksi toimineista tahoista esittelen tarkimmin Joensuun kaupungin kaavoittajan. Artikkelin lopussa pohdin, miksi puutalovaltaisesta Joensuusta kyettiin säilyttämään lopulta vain pieniä rippeitä. Modernin, suomalaisia kaupunkikeskustoja koskevan rakennussuojelun voidaan katsoa alkaneen ennen kaikkea Helsingistä ja Turusta. Esimerkiksi Turussa asemakaavalla suojeltiin 1950- ja 1960-lukujen aikana lähes 20 kohdetta.[1] Helsingissä valtioneuvosto vahvisti vuonna 1952 Kauppatorin pohjoispuolella olevat korttelit vanhaksi kaupunginosaksi.[2] Kuitenkin vasta seuraavalla vuosikymmenellä Helsingissä alkoivat ensimmäiset rakennussuojelukamppailut, joiden asema suomalaisessa rakennussuojelun historiassa on merkittävä. Näistä ensimmäinen alkoi 1960 ja se koski vuonna 1889 valmistunutta hotelli Kämpiä. Kiista päättyi kun hotelli purettiin, mutta osa sen julkisivuista ja sisäosista rakennettiin uudelleen. Vuosikymmenen aikana Helsingin suojelukiistat tuottivat rakennussuojeluun kompromissiajatusta, jossa julkisivuja säilytettiin mutta sisäosia uusittiin. Tästä menettelytavasta yksi tunnetuimmista esimerkeistä on Helsingin kaupungintalon (1833) uudistus, jossa rakennuksen sisäosat uusittiin täydellisesti vuoteen 1970 mennessä.[3]

Joensuussa systemaattinen rakennussuojeluhistoria alkoi Museovirastoa edeltäneen Muinaistieteellisen toimikunnan 1960-luvun alkupuoliskolla toteuttamista rakennusinventoinneista. Inventointeja ryhdyttiin tekemään tilanteessa, jossa Joensuun kaupunkirakenne alkoi muuttua kaupungin kasvun vuoksi radikaalisti. Samalla rakennetun ympäristön asiantuntijoiden tuli tarkastella sitä, mitä entisestä puutalovaltaisesta kaupungista tuli säilyttää. Tässä tilanteessa Muinaistieteellisen toimikunnan mielenkiinto kohdistui ennen kaikkea kaupunkikeskustaa sivuavan Pielisjoen itärannan tuntumassa oleville katuosuuksille ja siellä varsinkin Rantakadulle. Kun Joensuun kaupunki perustettiin vuonna 1848, alkoi kaupungin asutus syntyä juuri tälle alueelle.[4]

Vuonna 1963 Henrik Lilius toteutti toimikunnalle informaatiotasoltaan niukat inventoinnit, joiden perusteella toimikunta esitti säilytettäväksi neljä puutaloa Rantakadulta ja ydinkeskustassa vuonna 1894 valmistuneen Joensuun lyseorakennuksen (nykyinen taidemuseo).[5] Vuonna 1964 Muinaistieteellisen toimikunnan tutkija Jukka Ervamaa toteutti ruutukaava-alueella perusteellisemmat inventoinnit 13 tontilla. Kaikki kohteet sijaitsivat melko pienellä alueella lähellä Pielisjoen rantaa. Inventoinneissa huomio oli päärakennuksissa ja niiden rakennustaiteellisissa seikoissa. Rakennusten käyttöhistoriaa inventoinneissa tuotiin esiin niukalti. Vuoden 1964 inventointien jälkeen Muinaistieteellinen toimikunta esitti kuuden Rantakadun päärakennuksen säilyttämistä.[7] Toimikunnassa työskennelleen Henrik Liliuksen mielestä Joensuussa säilyttämisen kannalta arvokkaimmat kohteet olivat kuitenkin kaksi kivirakennusta: Joensuun lyseo ja Niskasaaressa oleva entinen viljamakasiini, nk. Pielisjoen linna. Rantakadun puutalojen suojelua Lilius perusteli ”tyypillisen joensuulaisen katukuvan” vaalimisella. Aluekokonaisuuden suojelun puolesta puhuivat myös rakennustaiteelliset seikat.[8] Henrik Liliuksen kommentti siitä, että Rantakadun puurakennukset edustivat tyypillistä joensuulaista kaupunkikuvaa, on huomionarvoinen. Rantakadun alueen rakennukset olivat joensuulaisittain poikkeuksellisen koristeellista ja kaupungin vauraimman väestön tilaamaa arkkitehtuuria. Tässä mielessä alue ei ollut koskaan tyypillinen joensuulainen rakennettu ympäristö. Joensuun kaupungin arkkitehtitoimisto reagoi vahvasti Muinaistieteellisen toimikunnan aloitteeseen. Vuonna 1965 se totesi, että ”mikäli toimenpiteisiin vanhan puutalokaupungin arvokkaimpien osien säilyttämiseksi ei nyt ryhdytä, voidaan varmuudella sanoa, että tilaisuus siihen menetetään varsin pian”.[9] Kaavoittajan aloitteesta osa ruutukaava-aluetta, mukaan lukien Rantakadun varrella olevat korttelit, asetettiin kaupunginvaltuuston päätöksellä rakennuskieltoon.[10] Päätös edesauttoi sitä, että vuosikymmenen jälkipuoliskolla Rantakadun puutalokokonaisuuden säilyttämistä kyettiin pohtimaan rauhassa.

Myös kaupunginhallitus osoitti aktiivisuutta. Vuonna 1965 se teki periaatepäätöksen ryhtymisestä toimiin jäljellä olevien Rantakadun puurakennusten säilyttämiseksi.[11] Ensimmäinen Rantakadun alueen ja samalla koko Joensuun sitova suojelutoimi tapahtui vuonna 1968. Tuolloin asemakaavalla suojeltiin vuonna 1897 valmistunut vanha pakkahuone.[12] Muinaistieteelliselle toimikunnalle tämä oli riittämätöntä ja se kehotti Joensuun kaupunkia lisäämään suojelutoimia Rantakadun alueella. Vuonna 1970 kaupungin arkkitehtitoimisto oli valmis hyväksymään vanhan pakkahuoneen lisäksi kahden muun rakennuksen suojelun, mutta samalla se torjui laajemmin alueella olevan puurakennuskannan säilyttämisen. Arkkitehtitoimiston kannan muutos Rantakadun laajemman rakennuskokonaisuuden suojeluun johtui kahdesta syystä. Ensiksikin vuonna 1970 kadun puutalojen rivistöstä paloi Punaisen Ristin toimitilarakennus, mikä aiheutti koko katualueen rakennusten säilyttämiseen ongelmia. Palaneen rakennuksen jälleenrakentamista ei pidetty taloudellisesti mahdollisena ja mikäli sen tilalle olisi rakennettu asemakaavan sallima moderni kerrostalo, olisi yhtenäinen puutalojen rivistö menetetty. Toisen ongelman muodosti liikenne. Suunnitellun Pielisjoen ylittävän Suvantosillan ja Rantakadun kasvaneen liikenteen puristuksiin jäävien puutalojen säilyttämistä ei nähty realistisena.[14] Museovirasto yhtyi kaupungin arkkitehtitoimiston näkemykseen laajemmista suojelutavoitteista luopumiseksi.[15]

1970-luvun puolivälissä tilanne kuitenkin muuttui. Arkkitehtitoimistossa huomattiin, että Pielisjoen yli vuonna 1974 valmistunut silta ei uhannutkaan puutaloja kuten aiemmin oli pelätty eikä rakennusten purkutoimia liikenteen sujuvuuden lisäämiseksi näin ollen tarvittu. [16] Myös vuonna 1970 palaneen Suomen Punaisen Ristin talon kohdalla löydettiin ratkaisu.  Vuonna 1977 Suvantokadun ja Torikadun kulmauksesta siirrettiin palaneen talon paikalle vuonna 1886 valmistunut hirsirakennus.[17]

Rantakadun kokonaisuuden säilymiseen vaikuttivat ratkaisevasti Joensuun kaupungin ostotoimet. Joulukuussa 1974 kaupunginvaltuusto hankki lähellä vanhaa pakkahuonetta olevan apteekkari Ferdinand Olsonin omistuksessa olleen talon (1852–1853) ja sen pihapiirin rakennukset tontteineen.[18] Merkittävä vanhojen rakennusten säilyttämispäätös syntyi vuonna 1977, kun kaupunginhallitus päätti ostaa joukon Rantakadun puutaloja haltuunsa toimitila- ja suojelutarkoituksessa.[19] Asian valmistelijana toiminut kaupungin arkkitehtitoimisto kytki rakennusten suojelun ja kaupungin tilatarpeet toisiinsa.[20] Näin kulttuurihistoriallisesti ja arkkitehtonisesti arvokkaisiin rakennuksiin sijoitettiin pääasiassa kaupungin virastoja. Kaupungin ostopäätöksen jälkeen Rantakadun puutalot saatiin säilytettyä, mutta sitovan suojelun kaavoituksen avulla ne saivat vasta myöhemmin 1980-, 1990- ja 2000-luvuilla.

Joensuun Rantakadun suojeluprosessin voidaan katsoa liittyneen ilmiöön, jossa monet voimakkaan kaupunkirakenteen muutoksen piiriin tulleet kaupungit pyrkivät vaalimaan kaupunkikeskustojensa kulttuurihistoriallisesti arvokkaimpia ja edustuksellisimpia kokonaisuuksia. Yksi esimerkeistä on Kivi-Pori, jonka ensimmäinen suojeluasemakaava vahvistettiin vuonna 1972. 1960-luvun lopulla Joensuussa käytiin ensimmäinen julkinen rakennussuojelukeskustelu, joka koski vuonna 1902 valmistuneen puisen kauppahallin kohtaloa. Debattia käytiin niin lehtien mielipidepalstoilla kuin kaupunkiorganisaation sisällä. Eri osapuolet ottivat halliasiassa kantaa puolesta ja vastaan. Puisen kauppahallin näkyvimmäksi puolustajaksi nousi kaupunginarkkitehti Mauno Tuomisto ja vuonna 1968 hän laati lausunnon ja selvityksen hallin säilyttämiseksi. Tuomiston mielestä puinen halli oli yksi Joensuun liikekeskustan merkityksellisimmistä rakennuksista ja sillä oli kaupunkikuvaan myönteinen vaikutus. Kaupunginarkkitehti esitti visionsa toimintatavoista, joilla kauppahallia voitaisiin käyttää jatkossakin. Hänen mielestään vanha halli olisi voinut jäädä liike-elämän käyttöön kylmänä tilana, jolloin sinne olisi sopinut muun muassa vaateliikkeitä ja tuoreiden maatalouselintarvikkeiden myynti. Tuomisto piti kauppahallin säilyttämiskysymystä koko kaupungin asiana, jolloin sen kohtalon ratkaiseminen omalla tavallaan mittasi jopa kaupunkilaisten kulttuurisen sivistyksen tasoa.[22]

Tuomiston mukaan yleinen mielipide Joensuussa 1960-luvun alkupuolella oli kauppahallin purkamisen puolella. Varsinainen suojelukeskustelu kaupungissa alkoi, kun useat kaupungin merkittävistä arkkitehdeista alkoivat propagoida hallin säilyttämisen puolesta. Lehtikirjoittelu paikallisten sanomalehtien mielipideosastoilla alkoi vuonna 1967.[23] Mielipidekirjoitusten lisäksi kaupunkilaiset ottivat kauppahalliin kantaa myös paneelikeskustelutilaisuudessa. Tuomistoa lukuun ottamatta kaupungin johtava virkamieskunta ei lähtenyt ajamaan hallin säilyttämistä. Esimerkiksi kaupunginjohtaja Tauno Juntunen näki hallin rakennustaiteellisen arvon vähäisenä. Lisäksi hän piti hallin säilyttämistä ja kunnostamista liian kalliina Joensuun kaupungille. [25] Luottamushenkilöelimistä kaupunginhallitus ja julkisivulautakunta puolsivat hallin säilyttämistä. Myös Muinaistieteellinen toimikunta antoi lausunnon säilyttämisen puolesta. Kuitenkin kaupunginvaltuusto hyväksyi hallin purkamisen äänin 26–13. Vasemmisto äänesti pääasiassa hallin purkamisen puolesta, kun taas oikeistossa oli enemmän haluja säilyttämiseen. Halli myytiin polttopuuksi ja se purettiin vuonna 1969. Kun 1970-luvulla Joensuun kaupungin pääasiallinen historiallisten rakennusten vaalimismenetelmä oli kiinteistöjen ostotoimet, tuli seuraavalla vuosikymmenellä asemakaavasuojelu tärkeimmäksi suojelumenetelmäksi. 1980-luvulla myös rakennetun kulttuuriympäristön arvottamisessa tapahtui merkittäviä muutoksia.

Rantakadun kokonaisuuden säilyttämisen tultua turvatuksi, lähestyi Museovirasto vuonna 1977 puu-Joensuun suojelemispyrkimyksissä kaupunkia vielä Kahilan talon (1896–1897) osalta. Museovirasto korosti kohteen rakennustaiteellisia arvoja todeten, että puurakenteinen Kahilan talo oli harvoja joensuulaisia kohteita, jossa oli säilynyt 1800-luvun lopun sorvityyli täysin alkuperäisessä asussaan.[27] Jälleen kaavoittajan vahvalla myötävaikutuksella Joensuun kaupunki hankki talon omistukseensa, jolloin sen säilyminen varmistui. Vasta seuraavalla vuosikymmenellä, vuonna 1987, kohde suojeltiin asemakaavalla.[28] Rakennetun ympäristön arvottamisen kannalta merkittävää oli, että ensimmäisen kerran säilyttämispyrkimykset kohdistuivat puurakennukseen, joka oli irrallaan muista vastaavantyyppisistä kohteista. Rantakadun kokonaisuuden ja Kahilan talon suojeluun vaikuttivat vahvasti rakennustaiteelliset arvot: huomiota kiinnitettiin rakennusten ulkoiseen olemukseen ja ennen kaikkea puisiin koriste-elementteihin. 1980-luvulla arvottamiskäytäntöjen muutoksen joutuivat ennen kaikkea valtakunnallisesta kehityksestä. Merkittävää oli vuonna 1974 valmistuneen Rakennussuojelukomitean mietintö ja sen uudet rakennuksen arvottamisen kriteerit: kulttuurihistoriallinen arvo, rakennushistoriallinen arvo, miljööarvo, merkitysarvo, ainutlaatuisuusarvo ja tyypillisyysarvo.[29]

Joensuun ruutukaavalla ensimmäinen tyypillisen 1800-luvun asuintalon suojelu tapahtui vuonna 1985. Tämä yksikerroksinen Papinkatu 13 A oli valmistunut sata vuotta ennen asemakaavasuojelupäätöstä. Kohteen suojeluprosessissa korostettiin kuitenkin henkilöhistoriallisia arvoja, sillä rakennus oli toiminut aikoinaan Väisälän tiedemiesveljesten kotitalona.[30] Kohteen suojelu oli toisessakin mielessä joensuulaisen rakennussuojeluhistorian merkkipaalu, sillä ensimmäisen kerran ruutukaavan historiassa yksityinen omistajataho myötävaikutti sitovan suojelun toteuttamiseen. 1980-luvun harvoja kansalaisjärjestön yrityksiä rakennussuojelun puolesta oli Joensuu-Seura ry:n tekemä aloite nk. Nousiaisen talon (1860) suojelusta osoitteessa Kirkkokatu 11. Kohteella nähtiin useita arvoja. Nousiaisen päärakennus ja piharakennukset muodostivat yhtenäisen historiallisen puutalopihapiirin, jollaiset olivat käyneet Joensuun ruutukaavalla jo varsin harvinaisiksi. Lisäksi kohteen alkuperäinen luonne kuvattiin erittäin hyvin säilyneeksi. Päärakennuksella oli myös sivistyshistoriallista arvoa, sillä siinä toimi Joensuun alkeiskoulu vuosina 1886–1894.[32]

Nousiaisen talon kohtaloon liittyvät myös ruutukaavan ensimmäiset neuvottelut rakennusoikeuksista historiallisten kohteiden säilyttämispyrkimyksissä. Joensuun kaavoitustoimi tarjosi Nousiaisen talon tontin omistajalle rakennusoikeuden korottamista saman omistajatahon hallussa olevalle viereiselle tontille. Korotettuja rakennusoikeuksia vastaan omistajan olisi pitänyt säilyttää Nousiaisen talon päärakennus. Ratkaisuehdotus ei kuitenkaan tyydyttänyt omistajaa[33] ja lopulta tontti rakennuksineen päätyi Joensuun kaupungille. Talo purettiin ja vuonna 1993 kaupunki rakennutti tontille vanhusten palvelutalon.[34] 1990-luvulla neuvottelumenettely rakennusoikeuksilla vakiintui yhdeksi kaavoittajan tärkeimmistä suojelukeinoista. Joensuun arkkitehtitoimisto aloitti omat inventointinsa ja rakennushistorialliset peruskartoituksensa 1970-luvulla. Osin näiden selvitysten ansiosta toteutettiin ensimmäinen selkeä ja omana aikanaan paljon informaatiota sisältänyt luettelo kaupungin rakennetun ympäristön arvokkaista kohteista. Luettelo julkaistiin vuoden 1987 yleiskaavan yhteydessä. Historiallisten kohteiden arvotuskäytännöt laajenivat ja arvottamisen perusteina olivat edustavuus ja tyypillisyys, harvinaisuus, alkuperäisyys, historiallinen todistusvoima, vaikutus ympäristöön, kohteen liittyminen muuhun ympäristöön sekä kerroksisuus. Kaikkiaan yleiskaavassa kulttuurihistoriallisesti arvokkaiksi kohteiksi määriteltiin 73 rakennusta, joista hieman yli puolet sijaitsi ruutukaava-alueella. Lisäksi kaavassa oli 29 arvokasta maisemakohdetta, joista ruutukaavakeskustassa sijaitsi viisi. Arvokkaat kohteet ja aluekokonaisuudet sijaitsivat pääosin ruutukaava-alueen itäpuoliskolla, jossa sijaitsi kaupungin vanhin rakennuskanta. Rakennuksia yleiskaava ei kuitenkaan suojellut, sillä kaava ei ollut oikeusvaikutteinen.[35]

Yleiskaava käsitti myös jo entuudestaan sitovan suojelun piirissä olleet joensuulaiset rakennuskohteet.[36] Yleiskaavan valmistumisen aikoihin Joensuun kaupunki oli suojellut ruutukaavakeskustassa asemakaavalla yhteensä 12 yksittäistä rakennusta ja yhden 14 taloa käsittävän tyyppitalokokonaisuuden Rauhankadulla. Tarkastelemallani ajanjaksolla Joensuun kaavoitustoimi oli kaikkein aktiivisin rakennussuojelua edistänyt toimijataho. Lähdeaineistosta käy ilmi, että monet ruutukaavan historialliset kohteet saatiin säilytettyä 1960–1980-luvuilla kaavoitustoimen ansiosta. Kaupunginarkkitehti Mauno Tuomistolla oli suojelutoimissa hyvin merkittävä rooli. Hän toimi Joensuun kaupunginarkkitehtina vuosina 1963–1992.

Mauno Tuomiston virkauran aikana vanhojen rakennusten ostaminen kaupungille tuli pääasialliseksi suojelumenetelmäksi. Haasteelliseksi tilanteen teki, että vanhoja puurakennuksia oli paljon ja paineet uudisrakentamiselle olivat suuret. Lisäksi kaavoittaja pyrki kohtelemaan vanhojen rakennusten omistajia mahdollisimman tasapuolisesti.[38]

Kaupungin arkkitehtitoimisto teki 1970- ja 1980-luvuilla huomattavan määrän hintatiedusteluja purku-uhan alaisten rakennusten omistajille.[39] Monet säilyttämispyrkimykset kaatuivat rakennuksien omistajien liian korkeiksi koettuihin hintapyyntöihin.[40] Arkkitehtitoimiston strategiaan kuului, että kaupunginhallitukselle esitellyille, säilytettäviksi ja suojeltaviksi ehdotetuille rakennuksille suunniteltiin jo etukäteen järkevät käyttötarkoitukset.[41] Näin kaavoittajan aloitteesta Joensuun kaupunki hankki useita puutaloja ja muutti niitä virastokäyttöönsä. Kaupunginjohto linjasi suhteensa omistamiinsa vanhoihin rakennuksiin uudelleen 1990-luvun puolivälissä. Tuolloin kaupungin tavoitteeksi tuli luopua sen hallussa olevista tarpeettomista historiallisista rakennuksista.[42] Suunnanmuutokseen pakotti ennen kaikkea kaupungin taloudellinen tilanne.[43]

Joensuun ensimmäiset koko ruutukaava-alueen kattavat yleis- ja asemakaavat eivät antaneet suojaa historiallisille rakennuksille. Ensimmäinen yritys vaalia rakennuksia yleispiirteisen maankäyttösuunnitelman avulla oli vuonna 1978 laadittu liikekeskustan kaavarunko. Kaavarunkoehdotus sisälsi kartan, jossa esitettiin säilytettäviksi ehdotetut rakennukset. Kun aiemmin kaupunki oli tehnyt säilyttävän päätöksen muutamasta Rantakadulla sijaitsevasta puurakennuksesta, esitettiin kaavarunkoehdotuksessa joukko uusia puu- ja kivirakennuksia säilytettävien rakennusten listalle. Kohteita ei valittu enää yksinomaan rakennustaiteellisten arvojen mukaan, vaan suojeltavaksi esitettiin myös kaupungin historian kannalta merkittävää rakennuskantaa. Kaupunginvaltuusto kuitenkin hylkäsi kaavarunkoehdotuksen. Ponnessaan se totesi, että kaupunki luopuisi muiden kuin omistamiensa historiallisten rakennusten suojelusta.[44] Toisin sanoen suojelutoimia ei haluttu ulottaa yksityisten omistamiin kohteisiin.

Yksi suomalainen puurakennusten suojelumenetelmä on ollut rakennusten siirtäminen purku-uhan alta sijoitettavaksi toisaalle. Myös tässä Joensuun kaupungin kaavoittajalla oli aktiivinen rooli. Ensimmäinen rakennussuojelutarkoituksessa tapahtunut rakennuksen siirtäminen tapahtui vuonna 1977, kun nk. Parviaisen talo (1886) siirrettiin osaksi Rantakadun puurakennusten kokonaisuutta.[45] Parviaisen talon jälkeen rakennusten siirrot olivat vaatimattomia ja siirtotoimia on kohdistettu vain kahteen ulkorakennukseen.

Vaikka rakennusten siirrot jäivät määrällisesti pieniksi, vuosien saatossa kaavoittaja esitti merkittäviäkin toimenpiteitä. Vuonna 1976 kaupungin arkkitehtitoimisto toivoi, että Joensuun kaupunki kaavoittaisi ruutukaava-alueelta yhden korttelin, jonne purku-uhan alaiseksi tullutta vanhaa rakennuskantaa olisi voitu siirtää.[46]  Asiaan palattiin seuraavalla vuosikymmenellä ja siihen vaikutti vahvasti vuonna 1972 perustettu Kuopion korttelimuseo, jonne oli siirretty puu-Kuopion historiallista rakennuskantaa. Joensuussa kaupungin johto kuitenkin torjui kaavoittajan esittämän ajatuksen vedoten kireään taloudelliseen tilanteeseen. Kuluja olisivat tuoneet rakennusten siirrot ja uudelleenpystyttämiset. [47]

Vuonna 1988 Tuomisto nosti jälleen uuden ajatuksen paikallisen rakennusperinnön vaalimiseksi. Hän esitti julkisesti, että Joensuuhun olisi harkittava vanhojen rakennusten säilyttämisen puolesta työskentelevän säätiön perustamista.[48] Laajempi innostus hankkeeseen kuitenkin puuttui. Visiota siitä, kuka tai mikä taho säätiötä olisi lähtenyt toteuttamaan ja millaisilla taloudellisilla panoksilla, ei syntynyt.[49]

Kaavoittaja pyrki edistämään suojelua myös yhteistyössä muiden toimijatahojen kanssa. Rakennussuojeluun myönteisesti suhtautuvilla johtavilla virkamiehillä, varsinkin kaupunginjohtajilla ja teknisen toimen viranhaltijoilla, oli kaupungin suojeluhistoriassa oma merkityksensä. Kaupunginjohtajista Tuomisto muistaa erityisesti Aaro Heikkilän, joka suhtautui rakennussuojelukysymyksiin myönteisesti.[50] Vuosina 1975–1995 kaupunginjohtajana toimineen Heikkilän aikana kaupungin hallintaan hankittiin muun muassa Rantakadun puutalojen kokonaisuus.

Antikvaarisilla toimijoilla on ollut suomalaisessa rakennussuojelun historiassa hyvin merkittävä rooli. Kuten aikaisemmin todettiin, Muinaistieteellisen toimikunnan ja Museoviraston merkitys Rantakadun puutalojen säilymisessä oli huomattava. Kun rakennukset tulivat kaupungin omistukseen ja samalla niiden säilyminen saatiin taattua, alkoi Museoviraston rooli ruutukaavan suojeluhistoriassa pienentyä.

Toinen antikvaarinen toimija, Pohjois-Karjalan museo, ei ottanut tutkimusajanjaksolla erityisen näkyvää roolia rakennussuojelussa ja se jäi rakennetun ympäristön vaalijana ja aloitteiden tekijänä selvästi kaavoitustoimen varjoon. Sen sijaan se harjoitti jonkin verran epäsuoraa toimintaa ja museon merkittävimmiksi menetelmiksi tuli ennen kaikkea historiallisen rakennuskannan tutkiminen ja inventointien laatiminen. 1960-luvun lopulla museo käynnisti puu-Joensuuta koskevan tutkimushankkeen, jonka tuloksena syntyi Henrik Liliuksen teos Joensuu 1848–1890: Erään suomalaisen puukaupungin vaiheita.[51] Teos jäi kuitenkin museon ainoaksi rakennettua ympäristöä käsitteleväksi julkaisuksi. Pohjois-Karjalan museo aloitti omat rakennusinventointinsa 1980-luvun alussa ja museon toteuttamia inventointeja käytettiin jossakin määrin muun muassa yleis- ja asemakaavahankkeiden taustamateriaalina. Museon inventoinneissa dokumentoitiin myös purettavaksi tulevia rakennuksia. Pohjois-Karjalan museo sai rakennustutkijan viran vuonna 1989, joka kuitenkin lakkautettiin vuonna 2007.

Joissakin kaupungeissa rakennusvalvonta osallistui historiallisen rakennuskannan vaalimiseen, mutta Joensuussa sen rooli jäi lähdeaineiston perusteella vähäiseksi.[52] Myös Pohjois-Karjalan seutukaavaliiton merkitys ruutukaavan kulttuuriympäristön vaalimisessa oli pieni. Se toteutti 1970-luvulla omat selvityksensä seutukaavoitusta varten, mutta niiden informatiivinen taso jäi kuitenkin heikoksi. Arvokkaista rakennetun kulttuuriympäristön kohteista mainittiin yleensä vain kohteen nimi.[53]

Valtiovallan taholla Muinaistieteellisen toimikunnan lisäksi ministeriöiden rooli nousi historiallisen ympäristön vaalimisessa tärkeäksi. Ensimmäisen kerran tämä tuli näkyviin ruutukaavan luoteisosassa sijaitsevan 1940-luvulla valmistuneen tyyppitaloalueen säilyttämispyrkimyksissä. Aloite Rauhankadun entisten työläisasuintalojen suojeluun tuli kaavoittajalta 1970-luvun lopulla.[54] Kaupunginhallitus valitsi kuitenkin kaavoittajan suosituksesta huolimatta rakennukset purkavan vaihtoehdon, mutta sisäasiainministeriö kieltäytyi vahvistamasta puurakennukset purkavaa kaavaa.[55] Samalla ministeriö asetti alueen rakennuskieltoon kunnes asemakaava olisi ministeriön tavoitteiden mukainen.[56]

Lopulta alueelle laadittiin sisäasiainministeriön vaatimukset täyttävä asemakaava vuonna 1984.[57] Neljäntoista puurakennuksen suojelu ei kuitenkaan toteutunut toivotulla tavalla, sillä suojelu piti purkaa jo vuonna 1988 kun alueen ja rakennuksien omistaja Rakennustoimisto S.A. Tervo Oy jätti rakennukset hoitamattomaan kuntoon.[58] Suurin osa Rauhankadun puurakennuksista kuitenkin säilyi. Vaikka asemakaavasuojelu epäonnistui, on Rauhankadun alue määritelty yleiskaavoissa paikallisesti arvokkaaksi rakennetun kulttuuriympäristön kokonaisuudeksi. Yksi Joensuun ruutukaavan pitkäaikaisimmista rakennussuojelukonflikteista liittyi Tapion elokuvateatterirakennukseen ja myös tämän kohteen suojeluun ministeriöllä oli suuri merkitys. Vuonna 1927 valmistunutta Tapion taloa oli esitetty suojeltavaksi jo vuonna 1978 laaditussa liikekeskustan kaavarungossa. Kaupunginvaltuuston hylätessä kaavarungon jäi Tapion talon kohtalo avoimeksi.[60]

Ensimmäinen Tapion taloon kohdistunut vakava uhka koettiin 1980-luvun puolivälissä, kun rakennuksen tilalle suunniteltiin Suomen Työväen Säästöpankin (STS) liikerakennusta. Tuolloin kaavoittaja piti Tapion säilyttämistä epärealistisena[61] ja kaupunginvaltuusto hyväksyikin kaavamuutosehdotuksen, jossa rakennuksen purkaminen oli mahdollista. Ympäristöministeriö jätti kuitenkin kaavan hyväksymättä. Se näki elokuvateatteri Tapion rakennuksen kulttuurihistoriallisesti arvokkaana kohteena, jonka säilymisperusteita ei ollut selvitetty tarpeellisella tavalla. Tämän jälkeen sekä Joensuun kaupunki että STS-pankki valittivat ympäristöministeriön päätöksestä korkeimpaan hallinto-oikeuteen, joka kuitenkin hylkäsi valittajien vaatimukset.[62] Ympäristöministeriö jatkoi aktiivisena toimijana määrätessä tontille rakennuskiellon, joka oli voimassa vuodesta 1989 vuoteen 2001 saakka.[63] Juuri ympäristöministeriön toiminta olikin ehkä merkittävin tekijä rakennuksen säilymisen kannalta. Valtiovallan voimakasta puuttumista Tapion talon suojeluun edesauttoi myös Museoviraston rakennuksen säilyttämistä puoltava lausunto.[64] Tapion talo joutui vielä 2000-luvun alussa suojelukiistan kohteeksi, mutta lopulta kohteen suojelu toteutui asemakaavalla vuonna 2002.[65] Samalla rakennus jäi edelleen alkuperäiseen käyttöönsä elokuvateatteriksi. Merkittävin syy puu-Joensuun lähes täydelliseen häviämiseen löytyy kaupungin ripeästä kasvusta 1960-luvulta lähtien. Esimerkiksi vuosina 1970–1990 Joensuun kaupunkiseudun väestönlisäys suhteutettuna asukaslukuun oli maamme suurimpia. Joensuun suhteellinen väestönmuutoksen lisäys kahden vuosikymmenen aikana oli 27,1 % ja vain Seinäjoella (40,5 %) ja Oulussa (32,6 %) väestönlisäys oli Suomen suurimpien kaupunkiseutujen joukossa Joensuuta vahvempaa.[66] Joensuun nopea kasvu joudutti vahvasti ruutukaava-alueen maankäytön tehostamista ja samalla historiallisen rakennuskannan joutumista uhanalaiseen asemaan.

Ennen 1960-luvulla alkanutta nopean väestönkasvun aikakautta[67] Joensuu oli pitkään maaseutumainen kaupunki niin ulkoiselta olemukseltaan kuin kaupunkilaisten elämäntyylinkin puolesta. Vielä toisen maailmansodan jälkeen lähes parin vuosikymmenen ajan kaupungin elämä koettiin maalaismaisen verkkaiseksi.[68] Vuonna 1964 Otto-Iivari Meurman totesi, että Joensuusta, kuten monesta muustakin suomalaisesta kaupungista, puuttuivat kaupunkitraditiot, joita kaupunkilaiset olisivat voineet kunnioittaa.[69] Yhdeksi syyksi joensuulaisten vähäiseen kiinnostukseen vanhojen kaupunkirakennusten suojelua kohtaan on ehdotettu rannikkokaupunkeja nuorempaa ja ohuempaa kaupunkikulttuuria.[70] Voimakkaan kaupunkirakenteen murrosvuosikymmeninä joensuulaiset näkivät usein kaupunkinsa puurakennukset puutteellisesti varusteltuna. Näin ollen kaupunkilaiset eivät juuri kyseenalaistaneet historiallisten rakennuksien purkutoimia.[71] Monet paikalliset asiantuntijat ovat nähneet, että Joensuussa suojeluasioihin herättiin laajemmin vasta 1990-luvulla, mutta varsinkin 2000-luvulla.[72]

Suomalaisten kaupunkien saneeraukseen liittyivät myös rakennetun ympäristön asiantuntijoiden arvottamistoimet. 1960-luvulla vaikuttaneista alan asiantuntijoista esimerkiksi Henrik Lilius puolusti voimakkaasti rannikkokaupunkien puutalokokonaisuuksien säilyttämistä. Joensuun ja monen muun sisä-Suomen kaupungin kohdalla tilanne oli toinen. Vuonna 1965 Lilius kertoi Arkkitehti-lehdessä, että Joensuu ei omannut kokonaisuutena tai edes osittain suurtakaan miljööarvoa. Hän ei myöskään pitänyt kaupungin rakennuskannan tasoa korkeana.[73]

Modernismin alkuaikojen yhdyskuntasuunnittelu antoi vain vähän arvoa kaupunkikeskustojen historiallisille miljöille.  Joensuussa ensimmäiset koko ruutukaavaa koskevat modernit yhdyskuntasuunnitelmat olivat vuoden 1953 yleiskaava ja seuraavan vuosikymmenen alussa hyväksytty ruutukaavan asemakaava. Ajalleen tyypilliseen tapaan kumpikaan kaavoista ei antanut suojaa alueen puiselle rakennuskannalle.[74] Sen sijaan historiallisten, massiivisten kivirakennusten olemassaoloa ei kyseenalaistettu erityisen vahvasti, vaikka niitä ei ensimmäisissä moderneissa kaavoissa myöskään asetuttu suojelemaan. Todennäköisesti monien näiden kohteiden säilymistä pidettiin mahdollisena tai itsestään selvänä. Näyttääkin siltä, että suomalaisia kaupunkikeskustoja uudistettaessa niiden yksittäisiä kivirakennuksia arvostettiin puurakennuksia enemmän. Kivirakennusten säilymistä edesauttoi myös puutaloja vahvempi rakenne. Näin puutalovaltaisessa Joensuussa historiallisen rakennuskannan poistaminen oli helpompaa verrattuna moneen kaupunkiin, jossa oli enemmän kivitaloja.[75]

Monien kulttuuriympäristöä kohdanneiden haasteiden jälkeen Joensuun ruutukaavakeskustaan on kuitenkin jäänyt rakennetun ympäristön kerrostumia eri vuosikymmeniltä sen 167-vuotisen historian ajalta. 1960-luvun alkupuoliskolta lähtien ympäristöä ryhdyttiin ottamaan huomioon myös suojelun näkökulmasta. Kuten monen muunkin kaupungin kohdalla, rakennuskannan arvottaminen ja inventointi alkoi Muinaistieteellisen toimikunnan toimesta. Vuosikymmenen aikana arvottamisen tärkeimpänä kriteerinä olivat rakennustaiteelliset ja kaupunkikuvalliset seikat. Seuraavalla vuosikymmenellä arvottamiskäytänteet laajenivat ja viimeistään 1980-luvulla myös Joensuussa otettiin käyttöön arvottamisen valtakunnalliset kriteerit, joiden pääpiirteitä noudatetaan edelleenkin.

1960-luvun jälkipuoliskolta lähtien rakennussuojelupyrkimykset Joensuussa siirtyivät Muinaistieteelliseltä toimikunnalta yhä vahvemmin paikallisille toimijoille. Suurin osa Joensuun ruutukaavakeskustan jäljelle jääneistä historiallisesti arvokkaista rakennuksista saatiin säilytettyä ennen kaikkea kaupungin kaavoitustoimen ansiosta. Antikvaarisista toimijoista Muinaistieteellisen toimikunnan ja sen seuraajan Museoviraston lisäksi Pohjois-Karjalan museo antoi oman merkittävän panoksensa alueen rakennetun kulttuuriympäristön vaalimiseen. Valtakunnallisista toimijoista myös sisäasiainministeriö ja sen jälkeen ympäristöministeriö tekivät toimenpiteitä rakennussuojelun hyväksi. Näiden kaikkien toimijatahojen ponnistelut joensuulaisen kulttuuriympäristön hyväksi – olivatpa ne onnistuneita tai ei – antavat käsitystä sekä Joensuun että laajemminkin suomalaisen modernin rakennussuojeluhistorian alkuajoista.
Ympäristönsuojelussa on tapahtunut viidenkymmenen vuoden aikana suuri muutos viranomaislähtöisestä suojelusta yhteisölähtöiseksi suojeluksi. Suomi on ratifioinut useita kansainvälisiä sopimuksia, joilla korostetaan kulttuuri- ja luonnonympäristöjen merkitystä ja taataan niiden säilyminen. Siitä huolimatta, valtion kiinteistöpolitiikan seurauksena, yliopistojen arvokiinteistöt ovat joutuneet uhanalaisiksi. Kiinteistöt omistavan osakeyhtiön ja yliopistojen ansaintalogiikat eivät kohtaa, eikä kummankaan tahon tehtäviin kuulu kulttuuriympäristöjen vaaliminen. Miten tähän on tultu? Artikkelissamme esimerkkikohteena on Jyväskylän yliopiston Seminaarinmäki ja sen Villa Rana -rakennus.

Valtion kiinteistöistä ja niiden rakentamisesta vastasi lähes kahdensadan vuoden ajan Rakennushallitus. Sen toiminnan aikana tehtiin runsaasti työtä valtion kulttuuriympäristöjen vaalimiseksi. Rakennushallituksen muutos 1990-luvulta alkaen viranomaistahosta liiketoimintaa harjoittaviksi yhtiöiksi on tuonut lukuisia haasteita valtion kulttuuriympäristöjen hoitamiseen ja hallinnointiin. Kiinteistökulujen muuttuminen markkinavuokriksi on asettanut erityisesti yliopistot ja niiden kiinteistöjä omistavat uudet yhtiöt valintojen eteen. Rakennettujen kulttuuriympäristöjen osalta tilanne on myös lainsäädännöllinen haaste. Tässä artikkelissa tarkastelemme, kuinka valtion kiinteistöpolitiikan muutokset ovat vaikuttaneet rakennussuojeluun ja yliopistojen arvokiinteistöjen tilanteeseen. Kohteenamme on Jyväskylän yliopiston Seminaarinmäki ja erityisesti siellä sijaitseva arkkitehti Yrjö Blomstedtin suunnittelema piirustus- ja veistosalirakennus Villa Rana. Tapaus Villa Ranan kautta pohdimme, mitä valtion kiinteistöomaisuudelle on tapahtunut viime vuosikymmeninä ja kysymme onko yhtiöittäminen valtion rakennetun kulttuuriperinnön haaksirikko? Suomen valtion kiinteistöomaisuus on syntynyt vuosisatojen kuluessa ja sen merkitys maan identiteetille on kiistaton. Kiinteistöjen hallinnointi on edellyttänyt valtion kokonaisedun huomioimista sekä yhteiskuntavastuuta. Alusta alkaen kiinteistöpolitiikan tavoitteena on ollut esimerkillisyys ja laatu. On korostettu kauneutta, käytännöllisyyttä ja kestävyyttä. Tarkoituksena on ollut luoda arkkitehtonisesti vaikuttavia rakennuksia, jotka ovat yhteiskunnalle hyödyllisiä, säilyttävät merkityksensä vuosikymmenestä toiseen ja muodostuvat vähitellen valtiolliseksi kulttuuriperinnöksi. Suunnittelijoiksi on valittu kunkin aikakauden merkittävimpiä arkkitehteja. Julkisilla rakennuksilla on haluttu vaikuttaa valtakunnan ulkoiseen kuvaan ja niiden on ajateltu toimivan esimerkkinä myös muulle rakentamiselle ja koko rakennetulle kulttuuriympäristölle.[1]

Valtion rakennusten peruskorjauksien yhteydessä on korostettu kestävää kehitystä ja rakennusperinnön vaalimisen tärkeyttä.[2] Valtion kiinteistöomaisuuden oleellinen osa ovat akateemiset kulttuuriympäristöt, yliopistojen kiinteistöt kampuksineen. Yksi mielenkiintoisimmista kampuksista on Jyväskylän yliopiston Seminaarinmäki. Sivistyshistoriallisesti ja arkkitehtonisesti monitasoinen alue on rakentunut yli 130 vuoden kuluessa pääosin Rakennushallituksen ja sitä edeltäneen vuonna 1811 perustetun Yleisten rakennusten ylihallituksen toimesta. Tuona aikana Seminaarinmäellä toteutettiin kolme suurta rakennushanketta. Ensimmäisessä vaiheessa vuosina 1879–83 rakennettiin arkkitehti Constantin Kiseleffin suunnittelemat Jyväskylän kansakoulunopettajaseminaarin uudisrakennukset ja niihin liittyen arkkitehti Yrjö Blomstedtin piirustus- ja veistosalirakennus vuonna 1905. Toisessa vaiheessa vuosina 1955–59 toteutettiin arkkitehti Alvar Aallon suunnittelema Jyväskylän kasvatusopillisen korkeakoulun kampus sekä kolmannessa vaiheessa arkkitehti Arto Sipisen vuosina 1971–74 suunnittelemat Jyväskylän yliopiston kirjasto, hallintorakennus ja taideaineiden ja musiikin rakennukset. Kaikki kolme hanketta ovat pohjautuneet lainsäädännöllisiin toimenpiteisiin, joiden tavoitteena on ollut suomalaisen koulutusjärjestelmän vahvistaminen ja kehittäminen.

Museovirasto on vuonna 2009 arvottanut alueen valtakunnallisesti merkittäväksi rakennetuksi kulttuuriympäristöksi.[3] Kansainvälinen modernin arkkitehtuurin tutkimus- ja suojelujärjestö DOCOMOMO (International Working Party for Documentation and Conservation of Buildings, Sites and neighbourhoods of the Modern Movement) on hyväksynyt Seminaarinmäen Aallon kampuksen rakennukset suomalaisen arkkitehtuurin merkkiteosten valikoimaan.[4] Alueen arvostuksesta kertoo se, että Seminaarinmäki vastaanottaa vuosittain useita kymmeniä ulkomaisia arkkitehtiryhmiä ja alan yliopistojen ekskursioita. Kampus suojeltiin Valtioneuvoston päätöksellä vuonna 1992.[5] Vuosikymmenten aikana alueella on ollut useita kulttuuriympäristöprosesseja, joiden keskiöön on sijoittunut opettajaseminaarin piirustus- ja veistosalirakennus, vuodesta 1969 alkaen nimeltään Villa Rana. Seminaarinmäen länsirinteessä sijaitseva art nouveau -tyylinen ja kansallisromanttishenkinen Villa Rana rakennettiin vuosina 1904–05 noin kaksikymmentä vuotta alueen ensimmäisen rakennusvaiheen jälkeen. Suunnittelusta vastasi seminaarin piirustuksen, käsityön ja maantieteen lehtori arkkitehti Yrjö Blomstedt Yleisten rakennusten ylihallituksen valvonnassa. Blomstedt perusteli 1900-luvun alussa uusien tilojen tarpeellisuutta käytännöllisillä ja terveydellisillä seikoilla. Vanhat veistosalit seminaarin päärakennuksen pohjakerroksessa eivät vastanneet hänen mielestään nykyaikaisen käsityönopetuksen tarpeita. Niiden koko oli pieni ja valaistusolosuhteet heikot. Huono ilmanvaihto ja vaatimattomat tuuletusjärjestelmät vaaransivat Blomstedtin mukaan oppilaiden ja opettajien terveyden. Myös piirustuksenopetuksen oli saatava uudet tilat läheltä käsityösaleja.[6]

Piirustus- ja veistosalirakennusta suunnitellessaan Blomstedt kiteytti työhön taidekasvatusajattelunsa ytimen. Tavoitteena oli uudenlainen oppimisympäristö, jossa puutarha kasveineen, taide, kuvaamataidon ja käsityön mallikokoelma, käsikirjasto ja kansatieteellinen museo yhdessä vaikuttivat merkittävästi oppimisen laatuun. Oppilaiden oli tutustuttava ympäristöön ja tunnettava menneisyys. Piirustus- ja veistosalirakennuksesta muodostui kokonaistaideteos, jossa rakennus, sen interiöörit ja kalusteet olivat Blomstedtin käsialaa ja noudattelivat yksityiskohtia myöten art nouveaun ja kansallisromantiikan henkeä sekä muotokieltä. Rakennus sai vaikutteita myös Blomstedtin vuonna 1894 Karjalaan suuntautuneelta matkalta, jossa hän tallensi esineitä sekä valokuvasi ja piirsi karjalaisia rakennuksia. Blomstedt oli perehtynyt laajasti uusimpiin piirustuksen- ja käsityönopetuksen virtauksiin Euroopassa, jossa 1800- ja 1900-luvun vaihteen taidekasvatusajatteluun sisältyi yhteiskuntakritiikkiä teollistumista ja sen aiheuttamaa työn epäinhimillistymistä ja ympäristön esteettisen laadun huononemista vastaan. Englannissa John Ruskinin ja William Morrisin luoman Arts and Crafts -taidekasvatusliikkeen taideteolliset pyrkimykset tulivat Blomstedtille tutuiksi samoin kuin amerikkalaisen kasvatuspsykologin John Deweyn näkemykset koulun ja yhteiskunnan vuorovaikutuksesta. Deweyn vuonna 1907 julkaistussa teoksessa The School and Society korostettiin opetuksen eheyttämistä ja koulun merkitystä pienoisyhteiskuntana. Deweyn koulun keskiössä olivat kirjasto, museo ja laboratoriot. [8] Angloamerikkalaisten vaikutteiden kautta seminaarin piirustus- ja veistosalirakennuksesta tuli työtiloineen, taidekokoelmineen, käsikirjastoineen ja museoineen oman aikansa edistyksellisimpiä oppimisympäristöjä kansainvälisessäkin mittakaavassa. Piirustus- ja veistosalirakennus toimi opettajakoulutuksen ja 1940-luvun lopusta alkaen korkeakoulun tiloissa toimineen Ebeneser-seminaarin käsityön ja kuvaamataidon opetustiloina 1960-luvulle saakka. Seminaarinmäen toisen rakennusvaiheen, Aallon kampuksen, valmistuttua se jäi tyhjilleen piirustuksenopetuksen muutettua uuteen korkeakoulun päärakennukseen, jonne sijoitettiin Alvar Aallon suunnittelemat piirustussali, savityöskentelyluokka ja grafiikan verstas. Käsityönopetus jatkoi vanhassa veistosalissa vuoteen 1966 saakka, mutta siirtyi pois, kun tiloja ei katsottu enää paloturvallisiksi.[9] Blomstedtin nerokas kokonaisuus jäi vaille käyttöä.

Aallon kampuksen valmistumisen jälkeen Seminaarinmäellä jäi useita peruskorjausta vaativia vanhoja rakennuksia tyhjilleen. 1880-luvun uusrenessanssityyliset rakennukset sekä 1905 valmistunut piirustus- ja veistosalirakennus nähtiin Aallon modernin kampuksen rinnalla vanhanaikaisina ja taantumuksellisina.  Piirustus- ja veistosalin tyylin katsottiin poikkeavan alueen muista rakennuksista ja sitä väheksyttiin. Suunnitelmat muuttuivat 1960-luvulla useasti ja päätöksenteko oli hidasta ja vaikeaa. Uudisrakennuksista huolimatta nopeasti laajeneva korkeakoulu tarvitsi uusia tiloja. Rakennushallituksen ja korkeakoulun piirissä laadittiin seminaarirakennusten purku- ja kunnostussuunnitelmia tiiviiseen tahtiin.  Kampuksen rakentamiseen liittyvät jatkosuunnitelmat saivat aikaan vuoropuhelun Seminaarinmäen ympäristöarvoista korkeakoulun henkilökunnan, opiskelijoiden ja kaupunkilaisten keskuudessa. Ensimmäisenä kritiikki kohdistui Seminaarinmäen luonnonympäristön muutoksiin, jotka vaihtuivat lopulta kannanotoiksi vanhan piirustus- ja veistosalin kohtalosta. Tyhjillään seisovaa rakennusta väitettiin huonokuntoiseksi ja korkeakoulun nykytoiminnoille sopimattomaksi. Vain harvat näkivät sen arvon.[10]

Huoli Seminaarinmäen ympäristön tilasta pysyi vireillä koko 1960- ja 1970-lukujen ajan. Kasvatusopillisen korkeakoulun muututtua yliopistoksi vuonna 1966 Seminaarinmäki oli jälleen uusien rakennushankkeiden pyörityksessä. Kun vuonna 1965 säädettiin laki korkeakoululaitoksen kehittämisestä vuosille 1966–1981, alkoi koko Suomessa vilkas korkeakoulurakentamisen ajanjakso ja Seminaarinmäki sai kolmannen arkkitehtonisen kerrostumansa. Arkkitehti Arto Sipisen rakennukset alkoivat kohota kampukselle. Seminaarinmäellä oltiin ajan hermolla ympäristökeskusteluissa. Rakennussuojelun ja yleensäkin kulttuuri- ja luonnonkohteiden suojelutoiminnan nykymuotoiset juuret ovat 1960-luvulla, jolloin havahduttiin huoleen luonnon- ja kulttuuriympäristöjen tilasta ja tulevaisuudesta. Kiihtyvä asuntopula ja muutto maalta kaupunkeihin uhkasivat vanhempaa rakennuskantaa, mikä näkyi erityisesti puutalokaupungeissa. Ongelmaan tartuttiin lainsäädännöllisin toimenpitein. 1960-luvun puolivälissä saatiin valmiiksi ensimmäiset lait kulttuuriympäristöjen vaalimisesta. Vuonna 1964 säädettiin erityislaki kulttuurihistoriallisesti merkittävien rakennusten suojelusta (572/1964). Samoihin aikoihin säädettiin myös asetus kulttuurihistoriallisesti huomattavien rakennusten suojelusta (279/1965) ja asetus valtion omistamien kulttuurihistoriallisesti huomattavien rakennusten suojelusta (278/1965).[12] Seminaarinmäkeen tuo lainsäädäntö ei vielä ulottunut. Yksi innokkaimmista rakennetun kulttuuriympäristön puolestapuhujista 1960-luvulla oli filosofian tohtori, myöhemmin professori ja Museoviraston pääjohtaja Henrik Lilius, joka julkaisi 1960-luvulla useita artikkeleita rakennussuojelun problematiikasta. Lilius kiinnitti huomiota muun muassa rakentamiseen liittyvän lainsäädännön ristiriitaisuuksiin ja puutteellisuuksiin sekä taloudellisten ja rakennussuojelullisten arvojen tasavertaisuuden tärkeyteen kulttuuriympäristöjen päätöksentekoprosesseissa.[13]

1960-luvun merkittävä kulttuuritapahtuma Jyväskylän Kesä päätyi järjestämään 9. – 15.7.1967 pohjoismaisen luonnonsuojelukongressin osana laajempaa Tekniikka ja ihminen -kongressia. Tähän aikaan kehitysusko oli vahva ja visio selvä: jatkuvasti kehittyvä tekniikka antaisi mahdollisuuden ratkaista kaikki yhteiskunnalliset ongelmat. Luonnonsuojelukongressi oli ensimmäinen Suomessa järjestetty näin laajamittainen kokoontuminen. Kongressissa paneuduttiin ristiriitoihin, jotka liittyvät luonnon- ja kulttuuriympäristöjen vaalimiseen ja toisaalta uudisrakentamiseen sekä taloudelliseen toimintaan. Vastakkain olivat teknologis-taloudellinen arvomaailma sekä luonnon- ja kulttuuriympäristöt ja niiden tutkimukseen liittyvät arvot.

Jyväskylän Kesän luonnonsuojelukongressissa keskusteltiin myös rakennussuojelusta. Esitelmöijäksi oli pyydetty Henrik Lilius, jonka esitys painottui rakennussuojeluun. Esitelmässään Lilius pohti muun muassa sitä, kuinka rakennussuojelua motivoidaan usein kliseemäisillä lauseilla, kuten kulttuuriarvojen kunnioittamisella, esi-isiltä perittyjen arvojen vaalimisella ja vastuulla esi-isien töiden säilymisestä. Esitelmässään Lilius nosti vahvasti esille kaksi rakennussuojeluun oleellisesti liittyvää asiaa: historian, joka liittyy menneisyyden ja ajan käsitteisiin sekä toisaalta yhteiskuntasuunnittelun. Lilius näki, että ihmisen perusominaisuuksiin kuuluu aikasidonnaisuus. Aika on ihmisen toimintojen yhteinen nimittäjä ja mittaaja. Haluamme olla osa kokonaisuutta ja ymmärtää meitä ympäröivää visuaalista miljöötä ja sen jatkumoa. Rakennussuojelun tehtävä  on hänen mukaansa estää tuon visuaalisen miljöön jatkuvuuden usein väkivaltainenkin katkeaminen. Toisena rakennussuojelun perustekijänä Lilius näki yhteiskuntasuunnittelun ja erityisesti kaavoituksen. Lilius koki ongelmana sen, että rakennussuojelu yhdistetään ja samaistetaan museotoimintaan ja jokainen suojelunalainen rakennus ajatellaan museona eikä toimivana yksikkönä.  Suojeltujen rakennusten on toimittava luontevalla tavalla ja osallistuttava miljöön orgaanisen jatkuvuuden prosessiin. Vanha ja uusi yhdessä takaavat aktiivisen ja elävän miljöön säilyvyyden ja pysyvyyden. Lilius asetti vanhaan miljööseen rakennettaville uusille rakennuksille kolme vaatimusta: niiden piti sopeutua olemassa olevaan kaupunki- ja miljöökuvaan, edustaa oman aikansa arkkitehtonista näkemystä sekä erityisen korkeaa arkkitehtonista tasoa. Esimerkkinä hän käytti vanhan Porvoon suojeluprosesseja, jotka alkoivat 1900-luvun alussa. Lilius korosti tasavertaisuusperiaatetta: jos rakennussuojelulle ei taata tasa-arvoista asemaa suhteessa kaupungin kokonaishahmoon ja muihin asuttavuuteen vaikuttaviin tekijöihin, kuten taloudellisiin ja teknisiin näkökohtiin, se tulee aina törmäämään ristiriitoihin.[14]

Esiteltiinkö piirustus- ja veistosalirakennus kongressiväelle, vai oliko niin, että Lilius oli päätetty kutsua puhujaksi juuri piirustus- ja veistosalirakennuksen ristiriitaisen tilanteen vuoksi? Kummastakaan ei ole varmuutta, mutta on oletettavaa, että Liliuksen kutsuminen Jyväskylään liittyi vanhan piirustus- ja veistosalirakennuksen tilanteeseen ja suunnitteilla olevaan korjausprojektiin sekä Jyväskylän Kesän kongressi laajemminkin ajankohtaiseen keskusteluun ympäristöarvoista, joihin Seminaarinmäellä oli herätty. Seminaarinmäen ohella 1960-luvulla alkanut rakennuskannan uudistaminen näkyi monella tavalla ympäröivässä kaupungissa. Kehitys oli rajua. Vanhempaa rakennuskantaa purettiin niin, että vuonna 1976 Jyväskylän kaupungin rakennusviraston kaavoitusosastolla työskennelleiden Jussi Jäppisen ja Antero Vainion työstämässä rakennettujen alueiden ja yksittäisten rakennusten suojeluehdotuksessa todettiin, että ilman yhtenäistä suojelusuunnitelmaa ja sen toteuttamista ei muutaman vuoden kuluttua ole helppoa löytää rakennusta tai ympäristöä, joka todistaisi Jyväskylän olleen olemassa ennen talvisotaa. Lausunto on poleeminen, mutta kuvastaa sitä suurta huolta, joka Jyväskylän vanhempaan rakennuskantaan kohdistui. Esityksessä todettiin myös Jyväskylän Seminaarinmäen vaativan kiireellistä suojelua.[15] Aallon kampuksen myötä syntyneet purkusuunnitelmat olivat kohdistuneet niin vanhaan seminaarin päärakennukseen (nykyinen Seminarium) kuin sen viereiseen poikaharjoituskoulun ja miesosaston internaattirakennukseenkin (nykyinen Fennicum). Erityinen uhka leijui Blomstedtin suunnitteleman piirustus- ja veistosalirakennuksen yllä. Ne kulttuurihistorialliset rakennukset, jotka säästyivät 1960-luvun purkuvimmasta, korjattiin yleensä uudisrakentamisen tapaa noudattaen. Näin tapahtui Seminaarinmäelläkin, jossa vanhat naisosaston rakennukset (nykyiset Historica- ja Educa-rakennukset) mukaan lukien seminaarin vanha päärakennus (nykyinen Seminarium-rakennus), saneerattiin uudenaikaisiksi kasvatusopillisen korkeakoulun laitosrakennuksiksi, juuri valmistuneen Aallon modernin kampuksen oheen ja sen moderneja ihanteita noudattaen.  Monien käänteiden jälkeen myös piirustus- ja veistosalin korjaus aloitettiin syyskuussa 1968. Purku-uhan alle joutuneen rakennuksen pelastivat taidehistorian professori Sakari Saarikivi ja etnologian professori Asko Vilkuna, jotka sinnikkäästi olivat ryhtyneet puolustamaan rakennuksen korjaamista. Tilanne synnytti ensimmäisen laajamittaisen rakennussuojelukeskustelun Seminaarinmäellä, jonka tuloksena rakennus säästyi ja se korjattiin etnologian ja taidehistorian laitosten käyttöön. Korjaamisen periaatteet poikkesivat Seminaarinmäen muun vanhan rakennuskannan aikaisemmista saneerauksista. Huonokuntoiseksi luokiteltu rakennus peruskorjattiin poikkeuksellisesti rakennuksen kulttuurihistoriallista ilmettä kunnioittaen, pääosin säilyttävin ja palauttavin toimenpitein. Ikkunoita ja ovia ei vaihdettu, huonejako säilytettiin mahdollisimman pitkälle alkuperäisenä ja Yrjö Blomstedtin rakennukseen suunnittelema irtaimisto kunnostettiin. Erityisesti irtaimiston ja sisustuksen suunnittelussa mukana olivat taidehistorian assistentti Johannes Rantanen sekä etnologian assistentti Martti Linkola. Vilkuna etsi kunnostajiksi paikallisia käsityöläisiä, jotka muun muassa ootrasivat rakennuksen ovet alkuperäisten mallien mukaisesti. Kaikki tämä oli poikkeuksellista uudisrakentamista suosivassa ilmapiirissä. Peruskorjattu rakennus vihittiin uudelleen käyttöön toukokuussa 1969 ja samalla se sai myös uuden nimen Villa Rana eli sammakkohuvila. Nimen keksi Martti Linkola peruskorjauksen jälkeisessä tiedotustilaisuudessa rakennuksen ulkoseinien sammakko-koristeaiheiden mukaan.[16]

Ajanjakson rakennussuojelullisia arvoja kuvaa se, että Keski-Suomen seutukaavaliiton vuonna 1971 runkokaavaa varten laatimassa Jyväskylän rakennussuojelukohteita käsittelevässä listassa silloin jo peruskorjattu Villa Rana on merkitty luokkaan III. Rakennuksia, joiden säilyttäminen oli välttämätöntä (luokkaan I), ei ollut yhtään.[17] Kun Seminaarinmäki suojeltiin valtioneuvoston päätöksellä vuonna 1992, Villa Ranalle määritettiin siinä korkein suojeluluokka S1, joka tarkoittaa sekä ulko- että sisätilojen suojelua. Saneerauskäytäntöihin perustuva vanhojen rakennusten korjaaminen oli 1960-luvulla kansainvälinen ongelma ja herätti huolta koko Euroopassa. Toisen maailmansodan jälkeen rakentaminen kiihtyi ja taloudellisen nousun myötä kaupunkeja uudistettiin. Toukokuussa 1964 kokoontunut arkkitehtien ja teknisten asiantuntijoiden kansainvälinen kongressi hyväksyi niin sanotun Venetsian julistuksen, jolla pyrittiin takaamaan säilyttävän restauroinnin periaatteet vanhoja rakennuksia korjattaessa. Julistus korosti arkeologisen ja rakennushistoriallisen tutkimuksen merkitystä ennen korjaamista sekä kaikkien historiallisten kerrostumien säilyttämisen tärkeyttä.[19] Venetsian julistuksen periaatteet jäivät kuitenkin varsin pienen asiantuntijapiirin tietoon.  Ei ole täysin varmaa, oliko Villa Ranaa puolustaneilla professoreilla käsitys Venetsian julistuksen periaatteista. On oletettavaa, että oman alansa edustajina he olivat tietoisia sen sisällöstä. Joka tapauksessa Villa Ranan korjaamisessa huomioitiin rakennuksen aikaisemmat historialliset kerrostumat. Kansallinen rakennussuojelutoiminta vahvistui, kun Muinaistieteellisen toimikunnan yhteyteen perustettiin vuonna 1966 rakennushistoriallinen toimisto.  Samalla rakennushallituksessa peruskorjaussuunnittelun lähtökohdaksi tulivat vähitellen kulttuurihistorialliset ja rakennustaiteelliset arvot. Rakennushallitus ja Muinaistieteellistä toimikuntaa seurannut Museovirasto ryhtyivät yhdessä kehittämään peruskorjaussuunnittelua. Työ ei olut helppoa, koska rakentamista säätelevät normit palvelivat lähinnä uudisrakentamista ja niiden soveltaminen korjausrakentamiseen oli vaikeaa. 1990-luku toi mukanaan uudet haasteet Seminaarinmäelle, kun valtion rakentamisen keskusvirastona toiminut Rakennushallitus muutettiin Valtion kiinteistölaitokseksi. Kehitys jatkui edelleen ja vuonna 2001 kiinteistölaitoksesta tuli liikelaitos nimeltä Senaatti-kiinteistöt. Seminaarinmäen kiinteistöt siirtyivät liikelaitoksen haltuun. 2000-luvun alusta alkaen yliopistojen kiinteistöjen omistajuuteen liittyvät päätöksentekoprosessit alkoivat tuottaa uusia haasteita Seminaarinmäen kulttuuriympäristölle. Laaja organisatorinen muutos perustui vuonna 2002 säädettyyn lakiin, jonka mukaan valtion liikelaitosten tuli toimia liiketaloudellisin periaattein. Laissa määritettiin Senaatti-kiinteistöt nimisen liikelaitoksen tehtäväksi tilapalvelujen ja niihin välittömästi liittyvien muiden palvelujen tuottaminen valtion virastoille ja laitoksille sekä hallitsemastaan valtion kiinteistövarallisuudesta huolehtiminen.[20]

Samana vuonna säädettiin laki oikeudesta luovuttaa valtion kiinteistövarallisuutta. Sen neljännessä pykälässä määritettiin, että sellaista kiinteistövarallisuutta ei saa luovuttaa, jonka käypä hinta on suurempi kuin kymmenen miljoonaa euroa tai merkitys luonnonsuojelun tai kulttuurihistoriallisesti huomattavien rakennusten suojelun tai kiinteiden muinaisjäännösten rauhoittamisen kannalta on erittäin huomattava.[21]

Senaatti-kiinteistöjen hallinnoimien yliopistojen kiinteistöjen osalta omistajuus täsmentyi edelleen, kun uusi yliopistolaki (Yliopistolaki 558/2009) vuoden 2010 alussa tuli voimaan. Siihen liittyen valtioneuvoston päätöksellä Senaatti-kiinteistöjen hallinnassa olleet yliopistojen kiinteistöt luovutettiin käytännössä vastikkeetta Senaatti-kiinteistöjen perustamalle yliopistokiinteistöyhtiölle: Aalto-yliopistokiinteistöt Oy:lle, Helsingin Yliopistokiinteistöt Oy:lle sekä Suomen yliopistokiinteistöt Oy:lle (SYK Oy:lle). Edellä mainittu laki oikeudesta luovuttaa kiinteistövarallisuutta sivuutettiin eduskunnan säätämällä uudella yliopistolailla. Yleisesti yliopistouudistuksessa tähdättiin opetuksen ja tutkimuksen laadun sekä kilpailukyvyn vahvistamiseen. Yliopistojen kiinteistöyhtiöiden tehtäväksi määritettiin näitä tavoitteita tukevien toimitilojen tarjoaminen. Yhtiöittämistä perusteltiin sillä, että sen kautta pääomitetaan yliopistoja, turvataan niiden vakavaraisuutta ja luottokelpoisuutta. Kiinteistöjen luovutus oli mittakaavaltaan merkittävä. Perustetuille yhtiöille vastikkeetta luovutetun kiinteistövarallisuuden arvoksi määritettiin 1,78 miljardia euroa. Tästä summasta Suomen yliopistokiinteistöt Oy sai haltuunsa 959 miljoonan euron kiinteistövarallisuuden, josta Jyväskylän yliopiston kiinteistöjen arvon osuus oli noin 90 miljoonaa euroa.  Valtioneuvosto määritti yliopistojen omistusosuudeksi kaksi kolmasosaa ja yksi kolmasosa jäi Senaatti-kiinteistöille, josta tuli yhtiöihin suurin yksittäinen osakas. Jyväskylän yliopisto sai vajaat yhdeksän prosenttia perustetun yhtiön osakkeista.

Toiveena oli, että yliopistot, jotka yhdessä ovat kiinteistöyhtiössä enemmistönä, pystyisivät yhteistyössä omalla omistajapolitiikallaan ja yhtiöstä saatavien osinkojen kautta vaikuttamaan aikaisempaa tehokkaammin ja joustavammin omiin tilaratkaisuihinsa.[22] Osattiinko yliopistojen kiinteistöjen omistajuuteen liittyvissä päätöksissä, pääomituksessa ja kiinteistöjen arvojen määrityksessä riittävästi huomioida suojeltujen yliopistorakennusten tilanne?  Joka tapauksessa päätökset johtivat vähitellen monimutkaisiin tilanteisiin uudisrakentamisen, peruskorjaamisen, rakennussuojelun sekä yliopistojen vuokrien osalta. Tilanne kulminoitui lopulta jälleen kerran vanhaan piirustus- ja veistosalirakennus Villa Ranaan. Suomessa 1990-luvulla tapahtunut valtion kiinteistöorganisaation muutos voidaan nähdä osana laajempaa kehitystä, joka Euroopassa alkoi jo 1970-luvulla. Uudistuksen juuret ovat Iso-Britanniassa pääministeri Margaret Thatcherin ajassa, jolloin hyvinvointivaltio alettiin nähdä yksilön vapautta kaventavana ja talouskasvua rapauttavana verotaakkana. Britanniassa ryhdyttiin laajamittaisiin uudistuksiin, joissa valtion omaisuutta yksityistettiin ja julkisen sektorin toimintaa ryhdyttiin arvioimaan tuloksellisuusmittarein.[23] Laajasti Ison-Britannian julkisen sektorin toimintaa ja muutosta 1970–1980 -luvuilla tutkinut Oxfordin yliopiston professori Christopher Hood lanseerasi 1990-luvun alussa käsitteen New Public Management (NPM). Hoodin mukaan Britannian uudistuksissa julkisia laitoksia yksityistettiin ja muutettiin yritysmäisiksi 1970-luvulta alkaen. Organisaatiomallit kopioitiin yrityksistä ja julkiset organisaatiot asetettiin kilpailutilanteeseen. Tarkoituksena oli pysäyttää julkisen sektorin menojen kasvu sekä vähentää työvoimaosuutta. Työn tuottavuuden parantamiseksi ja tehokkuuden valvontaan kehitettiin ohjaus- ja kannustinjärjestelmiä sekä luotiin standardeja ja mittareita, joiden ideat kopioitiin liike-elämän johdon vastaavista malleista.[24] Tähän muutokseen vaikuttivat omalta osaltaan OECD ja Euroopan unioni moninaisine julkishallintoon liittyvine suosituksineen.[25]

NPM:ää ja yhtiöittämistä sekä niiden taustoja Suomessa on tutkinut Ville Yliaska, jonka vuonna 2014 julkaistu väitöskirja Tehokkuuden toiveuni – uuden julkisjohtamisen historia Suomessa 1970-luvulta 1990-luvulle on laaja kuvaus uuden julkishallinnon taustoista ja seurauksista maassamme. Ensimmäisenä valtion organisaatioiden uudelleen organisoitumista ja yhtiöittämistä laajemmin käsitteli jo 2000-luvun alussa professori Leena Eräsaari. Eräsaaren vuonna 2002 ilmestynyt julkaisu Julkinen tila ja valtion yhtiöittäminen oli ensimmäinen teos, joka käsitteli yhtiöittämisen vaikutuksia ja erityisesti sen seurauksia yksittäisten työntekijöiden kannalta. Eräsaaren tutkimuksessa esimerkkinä uudenlaisen kiinteistöajattelun vaikutuksista on Jyväskylän yliopiston Agora-rakennuksen rakentamisprosessi, jossa ensimmäisen kerran toimittiin liiketaloudellisin periaattein.

NPM toi mukanaan myös liike-elämästä lainatun sanaston, jota Leena Eräsaari kutsuu moderniksi kirkkolatinaksi. Englanninkielisestä maailmasta suoraan käännetty tavoite- ja tulosjohtamisen ideologia ja terminologia käytänteineen siirrettiin suoraan suomalaiseen julkishallintoon. Tulosjohtamista korjattiin myöhemmin laatujohtamisella. Eräsaari on kritisoinut käännöksiä ja alkuperäisten mallien ja käsitteiden siirtämistä suoraan yrityskulttuurista julkiseen kulttuuriin, jolloin sanoista Eräsaaren mielestä tuli sisällöttömiä ja keinotekoisia ja niiden alkuperäinen merkitys muuttui. Eräsaaren mukaan Suomessa terminologia sai liikkeenjohdollisemman painotuksen kuin miten se alun perin oli Britanniassa tarkoitettu. Management, organizing ja planning käännettiin suoraviivaisesti johtamiseksi. Result, task, objective ja performance saivat suomalaisen käännöksen tulos.[26]

Yliaska on laskenut, että vuosina 1989–1995 Suomessa liikelaitostettiin peräti 12 valtion virastoa ja laitosta, joista kuusi yhtiöitettiin vuoteen 1996 mennessä. Uudistukset toteutettiin pitkän ajan kuluessa siten, eikä tutkimusta niiden vaikutuksesta juurikaan tehty.[27] Toiminta kiihtyi vuosikymmenen loppua kohden. Eräsaaren mukaan vuosina 1991–1998 yhtiöitettiin 17 valtion virastoa, laitosta tai liikelaitosta, joiden joukossa rakennushallitus. Näiden yhtiöiden yhteenlaskettu liikevaihto oli 20 miljardia ja henkilöstön määrä 59 000 henkilöä.[28]

Pohjoismaista Suomi on ollut Tanskan ohella kärkimaita NPM-reformin toteuttajana. Tanskassa valtion kiinteistöjen liikelaitostaminen on johtanut yliopistojen kiinteistökulujen nopeaan kohoamiseen. Esimerkiksi Kööpenhaminan yliopiston kiinteistöt omistaa valtion kiinteistölaitos SEA (Statens Ejendoms Administration), jonka kiinteistöpolitiikan seurauksena yliopisto maksaa tiloistaan jopa kaksikymmentä prosenttia markkinahintoja korkeampaa vuokraa. Rakennushallituksen liikelaitostamisen ja yliopistokiinteistöjen yhtiöittämisen aikaan ryhdyttiin valmistelemaan uutta rakennussuojelulakia, joka oli ajantasaistettava ja saatava vastaamaan kansainvälisiä kulttuuriperintösopimuksia, joita Suomi vuosikymmenten kuluessa on ratifioinut. Myös valtion tehtävää kiinteistöjen omistajana oli täsmennettävä. Valtion rakennusten lainsäädännöllinen erityisasema poistettiin. Perusteluna oli, että valtion omistajatehtävät olivat muuttuneet ja valtion kiinteistöjen omistajuus vaihtuu usein. Lähdettiin siitä, että valtion omistajuus ei ole enää pysyvää. Uuden lain valmistelusta vastasi 1.10.1983 perustettu ympäristöministeriö. Laki hyväksyttiin eduskunnassa ja se tuli voimaan elokuussa 2010. Laki rakennetun ympäristön suojelusta korvasi vuoden 1985 rakennussuojelulain.[30] Samalla kumoutui asetus valtion rakennusten suojelusta. Uutta lakia odotettiin ja sen toivottiin antavan tukea moniin kulttuuriperinnön vaalimiseen liittyviin ongelmiin. Valtion omistamat, tai entiset valtion omistamat, rakennukset asetettiin samalle viivalle muiden rakennusperintölailla suojeltavien rakennusten kanssa. Suojelupäätösten tekeminen siirtyi paikallisille viranomaisille. Lain mukaan päätökset suojelusta tekee kiinteistön omistajan tai muun tahon esityksestä paikallinen elinkeino-, liikenne- ja ympäristökeskus (ELY-keskus, perustettu 2010).

Rakennussuojelulaissa määritetty toimenpidekielto muuttui vaarantamiskielloksi ja rakennuksen omistaja on oikeutettu korvauksiin myös vaarantamiskiellon aikana. ELY-keskukset, maakuntaliitot ja kunnat velvoitettiin huolehtimaan alueillaan rakennetun kulttuuriympäristön tilan ja kehityksen seurannasta. Yleinen kehittäminen ja ohjaus kuuluvat ympäristöministeriölle. Ministeriön tehtävänä on myös järjestää lain toimivuuden ja valtakunnallisen seurannan sekä seurantajärjestelmien ylläpito. Laissa ei mainita Museoviraston neuvottelutehtävää, vaan tehtävänä on toimia asiantuntijana säilyttämiseen liittyvissä kysymyksissä ja edistää ja valvoa yhdessä ELY-keskusten kanssa rakennusperinnön säilyttämistä. Ensisijainen suojelumuoto on edelleenkin maankäyttö- ja rakennuslaki. Lakia rakennusperinnöstä sovelletaan pääasiassa asemakaava-alueen ulkopuolella, mutta sitä voidaan soveltaa, jos kohteella on valtakunnallista merkitystä, kohteen säilymistä ei voida turvata maankäyttö- ja rakennuslailla tai kohteen suojeluun on erityisiä syitä asemakaavatilanteen vuoksi.[31]

Jyväskylän yliopiston rakennetun ympäristön osalta tilanne muuttui sekavaksi. Ongelmana on, että alueen kaava on ollut tekeillä lähes kaksikymmentä vuotta. Erilaisten resurssiongelmien ja näkemyserojen vuoksi se ei ole edennyt kaupungin kaavoituksessa. Uuden rakennusperintölain myötä tilanne koettiin toiveikkaaksi ja kaavoitus ryhtyi jälleen työhön. Kaavasuunnittelu johti lähes välittömästi yliopiston kiinteistöjen uuden omistajan SYK Oy:n, Jyväskylän yliopiston, Keski-Suomen museon, Alvar Aalto museon, Jyväskylän yliopiston museon, Museoviraston ja kaupungin kaavoituksen erilaisiin näkemyksiin alueen rakennetusta ympäristöstä. Eniten ääntä käytti kiinteistöjen uusi omistaja SYK Oy. Nyt kaava odottaa edelleen, ja rakennussuojelun osalta Seminaarinmäellä sovelletaan vuoden 1992 asetusta. Yliopistojen kiinteistövarallisuuden yhtiöittämisen, uuden yliopistolain ja rakennusperintölain myötä muutos oli niin valtava, että kaikkien toimijoiden työtä haittaa suunnaton resurssipula. Vaikka tahtoa Seminaarinmäen alueen vaalimiseen olisikin, resurssit eivät riitä. Kaavoituksella on rajalliset resurssit henkilöstönsä osalta, ja yliopistolla ja SYK Oy:llä ei puolestaan ole riittävästi resursseja kaiken sen pohjatyön tekemiseen, jota kaava vaatisi. Uuden rakennusperintölain valmisteluissa ei osattu huomioida uutta tilannetta, joka seurasi rakennushallituksen lopettamisesta ja uusien yliopistokiinteistöyhtiöiden perustamisesta. Kategorisoiden voidaan todeta, että laki on tietyissä asioissa edelleen aikaansa jäljessä, eikä sen valvontaan ja ohjaukseen ole resursseja. Vuonna 2011 Villa Rana joutui jälleen keskiöön Seminaarinmäen kulttuuriperintöprosesseissa. Tilanne alkoi vesivaurioista syksyllä 2011. Lämmitysjärjestelmän vesivajeeseen havahduttiin alueella toimivassa kiinteistönhuoltoyhtiössä. Aluksi tilannetta seurattiin siten, että vettä lisättiin järjestelmään. Kun vesi uudelleen katosi, huoltoyhtiö päätyi siihen, että jossain vuotaa! Vuoto paikannettiin Villa Ranan ensimmäisen kerroksen luentosaliin eli niin sanottuun Paulaharjun saliin. Salin lattia purettiin, jolloin mattokerrosten ja alkuperäisen puulattian alta löytyi betonilta vaikuttava laatta, joka lopulta tunnistettiin rakennusaikakaudelle tyypilliseksi kosteuseristeeksi kreosootiksi eli kivihiilitervaksi. Lattiaa ryhdyttiin purkamaan ilman erityisempää suunnitelmaa rakennuksen muusta korjaamisesta. Purku tehtiin terveystarkastajan lausunnon perusteella, mutta neuvottelematta Museoviraston kanssa.

Seuraavaksi rakennus tyhjennettiin ja taloa lähdettiin kartoittamaan ja tutkimaan tarkemmin suunnitellen laajempaa peruskorjausta. Erilaisia kuntotutkimuksia, rakenneavauksia ja pieniä purkuja tehtiin pitkin vuotta 2012. Kiinteistön omistaja SYK Oy asetti peruskorjauksen hankesuunnitteluryhmän tammikuussa 2013 ja se ryhtyi heti työhön. Pääsuunnittelijaksi valittiin arkkitehtitoimisto Schulmann Oy. Hankesuunnitelma kustannusarvioineen valmistui toukokuussa 2013. Työtä haittasi yliopiston resurssipula, jonka vuoksi yliopistolla ei ollut käytössä tilastrategiaa peruskorjattavien tilojen jatkokäytöstä. Hankesuunnitteluryhmän tehtäväksi annettiin Villa Ranan tilojen suunnittelu tutkijoiden työhuoneiksi, erilaisille yrityshautomon kaltaisille toimistoille sekä pieniksi asuinhuoneistoiksi vieraileville tutkijoille. Rakennuksen kaksi luentosalia tultaisiin säilyttämään opetuskäytössä. Hankesuunnitelman valmistuttua seurasi kesätauko, ja ryhmä jäi odottamaan varsinaisen suunnittelun alkamista.[32]

Elokuussa 2013 yliopiston johdolta tuli yliopiston tiedemuseolle yllättäen tarjous: museo voisi muuttaa Villa Ranaan. Tarjous oli museolle sinänsä kiinnostava, koska tiedemuseon edeltäjän Yrjö Blomstedtin ja hänen oppilaidensa vuonna 1900 perustama seminaarilaisten museo oli sijainnut rakennuksessa vuosina 1905–1960. Ympyrä siis sulkeutuisi museon osalta. Tiloja tarjottiin myös historian ja etnologian laitoksen (Hela) käyttöön. Hankesuunnitteluryhmä kutsuttiin pikaisesti kokoon ja hankesuunnitelma päivitettiin uusia toimijoita kuunnellen. Päivitetty suunnitelma valmistui tammikuussa 2014. Jo loppusyksystä 2013 arveltiin, että rakennuksen tulevat vuokrat saattaisivat kohota suuriksi. Tilanne ratkesi vuoden vaihteessa. Vuokrien arveltiin kohoavan ainakin 2,5-kertaiseksi peruskorjauksen jälkeen. Tiedemuseo ja Hela vetäytyivät käyttäjinä, koska vuokrarasite olisi muodostunut kestämättömäksi laitoksille. Korjaushanketta vietiin kuitenkin eteenpäin ja rakennuslupa saatiin maaliskuussa 2014. Rakennuksessa aloitettiin valmistelevat työt muun muassa alapohjan kosteuseristyksen parantaminen, kreosoottilaatan lopullinen purkaminen sekä uusien ilmanvaihtokanavien rakentaminen alapohjaan. Rakennuksessa tehtiin rakennushistoriallinen tutkimus ja väritutkimus. Tarvittavat tarjoukset saatiin korjauksista vastaavilta urakoitsijoilta, ja yliopisto allekirjoitti esivuokrasopimuksen. Kaikki oli valmista peruskorjausta varten. 2010-lukua leimaavat varsin ristiriitaiset näkemykset suhteessa kulttuuri- ja luonnonympäristöjen merkitykseen ja vaalimiseen. Suomi on ratifioinut useita kansainvälisiä sopimuksia, UNESCOn kulttuuriperintöön liittyviä yleissopimuksia sekä Euroopan neuvoston julistuksia, joilla korostetaan kulttuuri- ja luonnonympäristöjen merkitystä ja taataan niiden säilyminen. Suomella on siis selvä tahtotila kulttuuriperintönsä säilyttämiseksi ja turvaamiseksi.  Onkin syytä kysyä: vastaammeko siitä, mitä olemme allekirjoittaneet?

Ympäristönsuojelun kehityskaaren aikana on tapahtunut ratkaiseva muutos viranomaislähtöisestä suojelusta yhteisölähtöiseksi kulttuuri- ja luonnonympäristöjen vaalimiseksi. Suomen perustuslaissa on määritelty luonnon- ja kulttuuriympäristöjen suojelun kuuluvan kaikille.  Tästä huolimatta kulttuuriperinnön ympärillä käydään yhä edelleen värikästä keskustelua, sillä valta liittyy aina oleellisesti kulttuuriperintöä koskeviin kysymyksiin: kuka saa määritellä, mitä kulttuuriperintö on ja kuka saa antaa sille merkityksiä? Sama koskee myös kulttuuriperintöön liittyvää tiedon hallintaa ja saavutettavuutta. Kenen intressit siis ratkaisevat kulttuuriperinnön kohtalon? Kun määrittelyn ja tiedon valta keskitetään liian kapealle ja suppealle pohjalle, kauas vallan kohteista ja yhteisön arjesta, kylvetään samalla ristiriidan ja epäluulon siemeniä.

Henrik Lilius korosti aikasidonnaisuutta ihmisen perustarpeena. Ihmisen halua olla osa kokonaisuutta ja ymmärtää ympäröivää visuaalista miljöötä ja sen jatkumoa, jonka väkivaltainen katkeaminen saa yhteisön reagoimaan ja voimaan huonosti. Yhteisölähtöisen kulttuuri- ja luonnonympäristöjen vaalimisessa pitäisi toteutua Liliuksen painottama historiallisuusaspekti: vanhat rakennukset eivät ole pysähtyneitä objekteja vaan orgaaninen osa rakennettua ympäristöä, jota korkeatasoisella suunnittelulla ja hyvillä suunnittelijavalinnoilla voidaan kehittää eteenpäin.

Leena Eräsaari on korostanut, että julkisista tiloista ei voi puhua pelkästään taidehistoriallisina, arkkitehtonisina tai henkilöhistoriallisina kohteina. Niillä on tärkeä tehtävä toimia kansakunnan yhteisenä muistina. Pelkkinä monumentteina ilman ihmisiä rakennusten funktio ei täyty. Tilat ovat käyttäjiensä arkea: erilaisten toimintojen tapahtumapaikkoja, joissa asioivat saavat palvelua, opetusta, tekevät tutkimusta tai odottavat tietoja. Julkiset rakennukset ovat osa demokraattista yhteiskuntaa ja kaikkien yhteistä kulttuuriomaisuutta. Omalta osaltaan ne vaikuttavat identiteettimme ja kansalaisuutemme rakentumiseen ja muokkaantumiseen sekä ovat merkittäviä yhteisöllisyyden ylläpitäjiä. Perinteisesti yliopistojen tiloissa on täyttynyt myös kulttuuriperinnön saavutettavuuden vaatimus. Julkisina paikkoina ne ovat olleet avoimia erilaisille yleisöille luentoineen, kirjastoineen, kahviloineen ja kesäyliopistotoimintoineen.[34]

Vuoden 2010 yliopistolain muutoksen, rakennushallituksen lopettamisen sekä uuden rakennusperintölain myötä Suomessa on syntynyt tilanne, jossa yliopistoilla ei ole enää varaa vuokrata niitä varten rakennettuja arvokiinteistöjä, eivätkä niiden rakennussuojeluasiat käytännössä kuulu kenellekään. Tämä on erittäin suuri uhka vanhimmalle ja arvokkaimmalle osalle yliopistojen ja valtion rakennettua kulttuuriperintöä sekä näiden yhteisöjen identiteetille. Kiinteistöt omistavan osakeyhtiön ja yliopiston ansaintalogiikat eivät kohtaa, eikä kummankaan tahon tehtäviin kuulu kulttuuriympäristöjen vaaliminen. Osakeyhtiön tuottovaatimukset on asetettu liian korkeiksi muun muassa yliopistojen ”tuottovaatimuksiin” nähden. Herää kysymys, kuinka suojeltujen yliopistorakennusten arvoon päädyttiin uuden yliopistolain mukana tulleessa pääomituksessa ja onko suojelurakennusten tuottovaatimus määritetty oikein? Eduskunnan tarkastusvaliokunta on huomauttanut syksyllä 2014 valtion ylisuurista vuokrista, mutta vaikutus on toistaiseksi jäänyt vaatimattomaksi. Raportin mukaan vuokrat valtion kiinteistöissä ovat vuosina 2008–2012 nousseet jopa 63 %.[35] Raportin tuloksena voidaan pitää sitä, että vuonna 2015 Senaatti-kiinteistöjen osalta valtiovarainministeriön budjettiesityksessä on maininta omakustannusperiaatteeseen siirtymisestä vuoden 2016 alusta alkaen.[36] Jää nähtäväksi, mitä se käytännössä tarkoittaa Senaatti-kiinteistöjen omistamissa kiinteistöissä. Yliopistojen kiinteistöjä se ei näillä näkymin koske.

Suurena uhkana on, että ansaintalogiikkojen ristiriita sekä taloudellisten, teknisten ja rakennussuojelullisten tavoitteiden epätasa-arvo rapauttavat ja tyhjentävät vähitellen Seminaarinmäen kulttuuriympäristön, Jyväskylän yliopiston juuret. Kun kiinteistö myydään yliopistoyhteisön ulkopuolelle, katkeaa merkittävä osa sitä ajallista, toiminnallista ja visuaalista jatkumoa, jonka kautta Jyväskylän yliopisto on rakentunut kasvatustieteen ja opettajakoulutuksen johtavaksi yliopistoksi. Rakennus siirtyy pois opetus- ja laitoskäytöstä sekä yliopiston vaikutuspiiristä, sen arjesta tiedeyhteisön kohtaamispaikkana ja inspiraation lähteenä. Syksyllä 2014 Jyväskylän yliopisto ilmoitti, että se tulee luopumaan vuokrarasitteen vuoksi Villa Rana -rakennuksen käytöstä. Vuokrien neliöhinnan kohoaminen 2,5-kertaiseksi aiemmasta vuokratasosta olisi yliopistolle liian suuri korotus. Kiinteistön omistava osakeyhtiö pysäytti työt. Hankesuunnitteluryhmä kutsuttiin koolle ja sitä pyydettiin laatimaan lista toimenpiteistä, joilla korjauskustannuksia olisi voitu vähentää. Ryhmä sai määritettyä noin puolen miljoonan euron vähennyksen 4,16 miljoonan euron kilpailutetusta kokonaishinnasta. Vuokran kannalta riittävää kustannusten vähentämistä ei saatu aikaiseksi. Kiinteistön omistaja SYK Oy päätyi ajamaan työmaan alas syyskuussa 2014, ja rakennus jäi tyhjilleen. SYK Oy on tätä kirjoitettaessa toistaiseksi tuloksetta etsinyt rakennukselle ostajaa. Maaliskuussa 2015 Jyväskylän yliopiston hallitus ilmoitti tiedotteessaan: ”yliopisto irtisanoo Villa Rana-rakennuksen vuokrasopimuksen, sillä rakennus sopii huonosti yliopiston nykyisiin tilatarpeisiin”. Samassa tiedotteessa kerrottiin kuinka yliopisto keskittää toimitilansa kolmelle kampukselle Seminaarinmäelle, Mattilanniemeen ja Ylistönrinteelle. Rehtori Matti Manninen toteaa ”tavoitteenamme on tarjota turvalliset, toimivat ja modernit opetus-, tutkimus- ja työtilat, jotka inspiroivat luovuutta ja yhteisöllisyyttä.” Lisäksi hän mainitsee: ”Keskitämme toiminnan omille, puistomaisille kampuksillemme, tavoitteena luoda epämuodollisia kohtaamispaikkoja virittämään yhteistyötä ja ideoita yli tiederajojen”.[37] Villa Ranan osalta tämä tarkoitti paluuta takaisin 1960-luvun tilanteeseen. Huhtikuussa 2015 Jyväskylän yliopiston tiedemuseo ilmoitti Villa Ranan ehdokkaaksi Europa Nostran Euroopan uhanalaisin rakennus -kilpailun kansalliseen osioon. Kilpailun Suomen uhanalaisimmasta voitti Malmin lentokenttä, mutta kaikki kandidaatit todettiin tavalla tai toisella uhanalaisiksi ja niistä kirjoitettiin lausunto. Villa Ranan kohdalla se kuului näin: ”Valtion tulee huolehtia yliopistokiinteistöjen muodostamista kulttuuriperintökokonaisuuksista. Yliopistojen kiinteistöjen omistusjärjestelyt aiheuttavat sen, että yliopistoilla ei ole varaa vuokrata niitä varten rakennettuja tiloja. Ansaintalogiikan ristiriita on vaarassa tyhjentää koko Seminaarinmäen kokonaisuuden. Villa Ranan tapaus on viesti myös laajemmasta ongelmasta”.

Kulttuuriperinnöksi nimetyt kohteet ovat kollektiivisen muistin tihentymiä ja yhteisöjen menneisyyden ymmärryksen ja identiteettien rakentumisen tiloja. Muisti, menneisyyden tulkinnat ja identiteetit eivät kiinnity kulttuuriperintöön kuitenkaan automaattisesti tai itsestään: niiden hahmottaminen ja merkityksellistäminen kulttuuriperinnön avulla on aktiivinen teko, jolla on myös aktiivisia tekijöitä. Kulttuuriperinnön yhteisöllisyyteen ja kollektiivisiin identiteetteihin liittyvät merkitykset jäsentyvät usein territoriaalisina. Merkitykset kiinnitetään todellisiin tai kuviteltuihin paikkoihin, alueisiin ja niihin paikantuviin yhteisöihin, joilla on todelliset tai kuvitellut territoriaaliset rajansa. Kulttuuriperintöprosessien kentälle on viime vuosina tullut uusia aktiivisia toimijoita, joita on tutkimuksessa tarkastelu vähemmän. Eräs näistä uusista toimijoista on Euroopan unioni, jonka kulttuuriperintöhankkeissa Eurooppa toimii merkitysten territoriaalisena kehyksenä: hankkeissa pyritään tuottamaan jaettua eurooppalaista identiteettiä, eurooppalaista kollektiivista muistia ja yhteisiä eurooppalaisia menneisyyden tulkintoja. Millaisia strategioita ja poliittisia pyrkimyksiä Euroopan unionin kulttuuriperintöhankkeisiin sisältyy?

Käsitys yhteisestä kulttuuriperinnöstä kuuluu erottamattomasti kansallisten kulttuurien syntymisen ja kansallisvaltioiden muotoutumisen ideoihin. Kulttuuriperintökohteilla on ollut 1800-luvulta lähtien – ja on edelleen – keskeinen rooli kansallisissa projekteissa. Monet instituutiot, joiden kautta kulttuuriperintöä suojellaan ja vaalitaan, ovat olleet keskeisiä toimijoita kansakuntien kulttuurisessa rakentamisessa.[1] Vastaavasti myös paikallisuuksia ja alueellisia merkityksiä on rakennettu ja rakennetaan kulttuuriperinnön avulla. Paikallisten, alueellisten ja kansallisten merkitystasojen lisäksi kulttuuriperintöä on merkityksellistetty universalistisesta näkökulmasta, jolloin kulttuuriperintö on näyttäytynyt koko ihmiskunnan yhteisenä omaisuutena ja sivilisaatioiden jakamana ajattomana perintönä. Jo valitusajan eurooppalaiset intellektuellit korostivat kulttuuriperinnön universaalia merkitystä: näkökulma muodosti – ja toimii edelleen – vastaparina kulttuuriperinnön partikularistiselle ymmärrykselle.[2] Kulttuuriperinnön partikularistiset ja universalistiset ymmärrykset saavat haastajakseen uudella tavalla rajautuvia ylirajaisia merkityksiä, kun rajautumisen kehyksenä toimii kokonainen maanosa – kuten Eurooppa.

Useat kulttuuriantropologit ja politiikan tutkijat ovat tuoneet esiin, miten eurooppalaisuutta ja käsitystä Euroopasta kulttuurisena kokonaisuutena tuotetaan sekä eksplisiittisesti että implisiittisesti Euroopan unionin politiikoissa.[3] Nationalismin tutkijoiden kansakunnan myyttien purkamisessa hyödyntämät näkökulmat ‘kuvitelluista yhteisöistä’[4] ja ‘keksityistä traditioista’[5] on sittemmin todettu selitysvoimaisiksi myös EU-politiikan tutkimuksessa. Tutkijat ovat korostaneet, miten käsitykset yhdentyneestä Euroopasta ja sen asukkaiden jakamasta eurooppalaisuudesta ovat samanlaisten mekanismien avulla rakennettuja poliittisia ‘kuvitelmia’ ja ‘keksintöjä’.[6] Vaikka kulttuuriin ja identiteettiin liittyvien teemojen on todettu motivoineen Euroopan unionin rakentamista sen syntyvuosista lähtien[7], kulttuuri- ja identiteettipolitiikka ovat vasta viime vuosikymmeninä nousseet laajemmin Euroopan komission kiinnostuksen kohteiksi. Komissio on käynnistänyt 1980-luvulta lähtien useita kulttuuriohjelmia ja tukenut monia hankkeita, joiden pyrkimyksenä on ollut tehdä eurooppalaista identiteettiä konkreettisemmaksi. Kulttuuriohjelmien ja -hankkeiden lisäksi komissio on pyrkinyt vakiinnuttamaan EU-symboliikan – kuten tähtilipun, hymnin, Eurooppa-päivän ja valuutan – yhteisöllisiä merkityksiä Eurooppaan ja unioniin kiinnittymisen ja identifioitumisen välineinä.[8] Kulttuurista on muodostunut yhä keskeisempi unionin politiikkasektori.[9]

EU:n kiinnostus kulttuuriperintöön on 2000-luvun kuluessa jatkuvasti vahvistunut. Euroopan komissio on viime vuosina käynnistänyt useita yhteisen eurooppalaisen kulttuuriperinnön vaalimiseen keskittyviä hankkeita ja pyrkinyt siten rakentamaan EU:sta uutta kulttuuriperintötoimijaa kansallisten ja globaalien toimijuuksien väliin. Vanhin EU:n kulttuuriperintöhankkeista on Euroopan kulttuuriympäristöpäivät (European Heritage Days), jonka Euroopan neuvosto käynnisti jo vuonna 1991, mutta jota on järjestetty vuodesta 1999 lähtien Euroopan neuvoston ja Euroopan unionin yhteishankkeena. Suomessa päiviä vietettiin vuoteen 2013 saakka Euroopan rakennusperintöpäivien nimellä, kunnes 2014 nimi vaihdettiin Euroopan kulttuuriympäristöpäiviksi. Euroopan unionin kulttuuriperintöpalkintoja (The European Union Prize for Cultural Heritage) on jaettu vuodesta 2002 lähtien. Euroopan komissio käynnisti vuonna 2005 laajan Europeana-hankkeen, jonka tavoitteena on toimia monikielisenä portaalina Euroopan maiden kirjastojen, arkistojen ja museoiden digitaalisille materiaaleille. Euroopan kulttuuriperintötunnus (European Heritage Label) on tuorein komission kulttuuriperintöhankkeista. Se käynnistettiin vuonna 2006 hallitustenvälisenä projektina, mutta jo muutaman vuoden kuluttua komissio päätti laajentaa ja vakiinnuttaa sen viralliseksi EU-hankkeeksi. Ensimmäiset kohteet palkittiin tunnuksella vuonna 2014.

Myös Euroopan parlamentti on osallistunut eurooppalaisen kulttuuriperinnön vaalimistyöhön. Parlamentin yhteyteen avattiin vuonna 2011 Parlamentarium-niminen vierailukeskus, jonka pysyvä näyttely esittelee Euroopan parlamentin toimintaa ja Euroopan integraatiota kiinnittämällä sitä monin tavoin eurooppalaiseksi kehystettyyn historiaan ja kulttuuriin. Parlamentin tuorein hanke on Euroopan historian museo (The House of European History), joka keskittyy esittelemään 1900-luvun Euroopan ja Euroopan integraation historiaa. Museo on avattaneen Brysselissä vuonna 2016. Lisäksi EU tukee monia pienimuotoisempia kulttuurihankkeita, jotka pyrkivät edistämään ajatusta yhteisestä eurooppalaisesta kulttuuriperinnöstä. Esimerkkinä tällaisista pienimuotoisimmista hankkeista mainittakoon Brysselissä sijaitseva Mini-Europe-teemapuisto, joka esittelee sekä EU:n historiaa ja toimintaa että EU:n jäsenvaltioissa olevia ikonisia rakennuksia ja kulttuuriperintökohteita pienoismalleina.[10] Monissa EU:n laajemmassa kulttuurihankkeessa, kuten vuonna 1985 hallitustenvälisenä projektina käynnistyneessä ja vuonna 1999 EU:n viralliseksi hankkeeksi muutetussa Euroopan kulttuuripääkaupunki -hankkeessa, yhteisen eurooppalaisen kulttuuriperinnön esiintuomisella on keskeinen tehtävä.[11]

EU:n kulttuuriperintöhankkeet eivät vain vaali eurooppalaista kulttuuriperintöä: hankkeet ovat välineitä, joilla tuotetaan ajatusta yhteisen eurooppalaisen kulttuuriperinnön olemassaolosta ja tehdään sitä konkreettiseksi. Hankkeet kiinnittävät eurooppalaisen kulttuuriperinnön idean paikkoihin ja tuottavat erityisiä eurooppalaisia kulttuuriperintöpaikkoja.[12] Eurooppalaisten kulttuuriperintöpaikkojen tuottaminen on osa EU:n harjoittamaa kulttuuriympäristön merkitysten hallinnan politiikkaa. Artikkelissani pohdin, miten EU tuottaa eurooppalaista kulttuuriperintöä ja erityisiä eurooppalaisia kulttuuriperintöpaikkoja ja millaisia politiikkoja paikkojen tuottamiseen sisältyy. Artikkelin aineisto koostuu edellä mainittujen kulttuuriperintöhankkeiden valmisteluun, käynnistämiseen ja toimintaan liittyvistä EU:n poliittisista asiakirjoista, markkinointimateriaaleista ja internet-sivustoista. Artikkelissa aineistoa on analysoitu lähilukemalla[13] sitä kulttuuriperinnön paikkasuhteeseen liittyvien tutkimuskysymysten ohjaamana: miten EU:n kulttuuriperintöhankkeissa eurooppalainen kulttuuriperintö materialisoidaan ja kiinnitetään paikkoihin – eli paikannetaan (placing heritage)[14]; millaisia poliittisia motiiveja ja pyrkimyksiä kulttuuriperinnön paikantamiseen sisältyy; miten kulttuuriperinnön paikantaminen toimii kulttuuriympäristön merkitysten hallintana? Artikkeli etenee kulttuuriperinnön käsitteen problematisoinnista paikantamisen strategioiden esittelyyn ja päättyy paikantamiseen sisältyvien politiikkojen tarkasteluun. Kulttuuriperinnön käsite on monitulkintainen, venyvä ja häilyvä. Viimeisen sadan vuoden aikana käsitteen merkitys on muuttunut radikaalisti: käsite, joka aiemmin viittasi lähinnä esi-isiltä perittyihin esineisiin ymmärretään yhä laajemmin abstraktiksi tunteeksi kulttuurisista juurista, identiteetistä ja kuulumisesta tiettyihin yhteisöihin tai paikkoihin.[15] Samalla käsitteen semantiikka on muuttunut.[16] Kulttuuriperintöä ei määritellä vain materiaalisena perintönä: kulttuuriperintö voi olla sekä aineellista että aineetonta. Kulttuuriperinnön käsitteen semanttinen laajentuminen ja jakaminen aineelliseen ja aineettomaan ei ole vähentänyt sen monitulkintaisuutta. Laurajane Smith onkin korostanut, miten kaikki perintö on lopulta epistemologisesti aineetonta – aineellinen muuttuu perinnöksi vasta kun siihen kiinnittyy ja kiinnitetään aineettomia sosiaalisesti jaettuja merkityksiä ja arvoja.[17] Vastaavasti aineettoman kulttuuriperinnön vaaliminen ja välittäminen aineellistaa kulttuuriperintöä.[18] Kirstin Kuutman mukaan kulttuuriperinnön viimeaikainen käsitteellinen kahtiajako aineelliseen ja aineettomaan perustuu ennen kaikkea hallinnollisiin ja poliittisiin motiiveihin: länsimaisen kulttuuriperintöteollisuuden instituutiot, toimijat ja toimintojen hallinto tarvitsevat kyseistä käsitteellistä jakoa.[19] Pyrkimykset selkeyttää perinnön käsitettä jäsentämällä sitä kulttuuri- ja luonnonperinnöksi on myös osoittautunut ongelmalliseksi.[20] David Lowenthal toteaakin, ettei mikään näkökulma luontoon ole irrallaan ihmisen toiminnasta ja kaikkiin kulttuurisiin artefakteihin liittyy ympäristöllisiä painotuksia.[21] Aineellinen ja aineeton ja kulttuuri ja luonto kiinnittyvät erottamattomasti toisiinsa.

Kulttuuriperintöä on käsitteellistetty ja teoretisoitu runsaasti viimeaikaisessa tutkimuksessa. Eri tieteenalojen tutkijat ovat painottaneet erilaisia tulokulmia kulttuuriperinnön tutkimiseen ja nostaneet tutkimusten keskiöön erilaisia teoreettisia ja käsitteellisiä viitekehyksiä. Toisaalta kulttuuriperinnön tutkimus on yhä useammin monitieteistä ja tieteidenvälistä. Kulttuuriperinnöstä keskustellaan myös hyvin eri tavoin tutkimuksen kentällä ja kulttuuriperintöprosesseihin liittyvässä hallinnollisessa kielessä: tiedeyhteisö ja kulttuuriperintökentän toimijat ottavat lähtökohtaisesti kulttuuriperintöä eri tavoin haltuun. Tämän lähtökohdan ymmärtäminen toimii artikkelin perustana: artikkelin fokuksessa eivät ole vain kulttuuriperintökentän toimijat vaan erityisesti sen poliittiset toimijat.

Kulttuurimaantietieteilijöiden kulttuuriperintötutkimuksessa keskeinen mielenkiinto on perinteisesti kohdistunut kulttuuriperinnön tilallisuuteen. Artikkelin näkökulma tukeutuu tähän tilallisuutta, territoriaalisuutta ja paikka-sidonnaisuutta pohtivaan kulttuuriperinnön tutkimuksen kenttään. Näkökulman mukaan kulttuuriperintö ei ole paikatonta, olipa se sitten aineellista tai aineetonta. Kuten Brian Graham, Greg Ashworth ja John Tunbridge toteavat: ”kulttuuriperintö tapahtuu aina jossain.”[22] Painotettiinpa kulttuuriperinnön käsitteessä sen aineellisia, aineettomia, kulttuurisia tai luontoon liittyviä merkityksiä, perinnöksi nimetyt kohteet paikantuvat kulttuuriperintöprosesseissa todellisiin tai kuviteltuihin paikkoihin. Kulttuurimaantieteilijöiden lisäksi monet sosiologit, kansatieteilijät ja kulttuuriantropologit ovat korostaneet, miten identiteetti, muisti ja paikka muodostavat toisiinsa kietoutuvan käsitteellisen kokonaisuuden.[23] Etenkin kansallinen ja etninen identiteetti ja kulttuurinen muisti sisältävät vahvan tilallisen ulottuvuuden: identiteettejä, menneisyyttä ja yhteisöjen kulttuuriperintöä kehystetään ja taustoitetaan ankkuroimalla ne paikkoihin ja maisemiin.[24] Merkityksellisten paikkojen, maisemien ja ympäristöjen korostaminen tekee yhteisöllisyydestä ja identiteeteistä territoriaalisia: ne jäsentyvät suhteessa erilaisiin territoriaalisiin rajoihin ja tilallisiin erontekoihin.[25] Paikat, maisemat ja ympäristöt ovat kuitenkin merkityksiltään diskursiivisia ja siten monikollisia. Doreen Massey korostaakin, miten sama fyysinen paikka tai alue voi toimia monien, jopa toisilleen vastakkaisten, identiteettien merkityksellistäjänä.[26]

Paikkojen merkitysten monikollisuuden lisäksi kulttuuriperinnön paikkasuhteiden tutkimisessa on keskeistä hahmottaa paikkojen skalaariset suhteet. David Harvey kritisoi kulttuuriperintötutkimusta siitä, että tutkijat eivät hänen mukaansa ole juurikaan olleet kiinnostuneita eroista, joita mittakaava tuottaa perinnön merkityksille. Harvey on tutkimuksissaan osoittanut, miten perinnön skalaarisuus (heritage-scale relationship) on joustava ja suhteellinen prosessi: kulttuuriperintöpaikkojen territoriaalinen hierarkia irtaantuu kulttuuriperintödiskursseissa paikkojen fyysisestä etäisyydestä ja maantieteellisestä territorioiden hierarkiasta.[27] Kulttuuriperintö paikantuu siten tilanteisesti ja diskursiivisesti paikalliseksi, alueelliseksi, kansalliseksi, eurooppalaiseksi tai globaaliksi eikä paikantuminen välttämättä noudata territorioiden hierarkkista logiikkaa. Skalaarisuudella ja territoriaalisella hierarkialla on keskeinen merkitys eurooppalaisen kulttuuriperinnön käsitteen ymmärtämiselle. Artikkelin aineiston aiempi tutkimus on osoittanut, miten EU:n kulttuuriperintöhankkeisiin sisältyvässä poliittisessa ja hallinnollisessa diskurssissa kulttuuriperinnön skalaarisuus on suhteellista ja joustavaa. Diskurssissa ‘Eurooppa’ merkityksellistyy erilaisina aineettomina sosiaalisia ja yhteiskunnallisina arvoina irtaantuen ‘Euroopasta’ fyysisenä territoriona. Kulttuuriperintöhankkeiden käytännöissä diskurssin korostamat arvot paikannetaan tiettyihin fyysisiin paikkoihin, joiden paikalliset historiat, muistot ja kulttuuriset merkitykset laajennetaan EU:n kulttuuriperintödiskursseissa Euroopan valtiolliset rajat läpäiseviksi transnationaaleiksi, Euroopan valtioiden rajoilla olevia alueita yhdistäviksi interregionaalisiksi tai samanaikaisesti eri paikallisuuksissa toistuviksi translokaaleiksi merkityksiksi.[28]

Kulttuuriperinnön merkitykset ovat kerroksellisia, tilanteisia ja muuttuvia ja siksi kulttuuriperinnöksi nimettyjen kohteiden kautta voidaan vaalia monenlaisia – keskenään ristiriitaisiakin – muistoja ja menneisyyden tulkintoja. Tietyissä tilanteissa ja diskursseissa kulttuuriperinnön eri merkityskerroksista aktivoituvat tietyt kerrokset. Merkitysten monikerroksellisuus on keskeistä juuri eurooppalaisen kulttuuriperinnön käsitteen ja sen skalaarisuuden ymmärtämiselle: sama paikka tai kohde voidaan eri kulttuuriperintödiskursseissa vaivattomasti kiinnittää erilaisiin territoriaalisiin kehyksiin ja erilaisten territoriaalisten yhteisöllisyyksien rakennusaineeksi.

Viime vuosikymmenenä yhteisöllisyyden ajatus on ollut korostuneesti esillä kansainvälisissä ja kansallisissa kulttuuriperintödiskursseissa. Euroopan neuvoston vuonna 2005 laatima puiteyleissopimus kulttuuriperinnön yhteiskunnallisesta merkityksestä, eli niin sanottu Faron sopimus, lanseerasi kulttuuriperintödiskursseihin kulttuuriperintöyhteisön käsitteen, joka sopimuksen mukaan ”tarkoittaa niitä ihmisiä, jotka arvostavat tiettyjä kulttuuriperinnön piirteitä, joita he haluavat julkisen toiminnan puitteissa ylläpitää ja välittää tuleville sukupolville”.[29] Sopimuksen retoriikassa painottuu ajatus ’yhteisöjen’ huomioimisesta. Yhteisöistä ja yhteisöllisyydestä puhutaankin viimeaikaisissa kulttuuriperintöhallinnon diskursseissa hyvin myönteisesti ja niillä voidaan ongelmattomasti perustella erilaisia toimintoja kulttuuriperintöprosesseissa. Viimeaikaisessa tieteellisessä keskustelussa yhteisöllisyyden korostamiseen on suhtauduttu kriittisemmin. Muun muassa Emma Waterton ja Laurajane Smith ovat kritisoineet mitä erilaisimpiin kulttuuriperintökeskusteluihin levittynyttä puhetapaa yhteisöistä ja yhteisöllisyydestä pitäen puhetapaa viime kädessä erilaisia ihmisryhmiä homogenisoivana ja essentialisoivana.[30] Yhteisöllisyys-puhe kietoutuu helposti vallan kysymyksiin: kenellä on valta esiintyä yhteisön edustajana ja sen kulttuuriperinnön ja perintöön kiinnitettyjen arvojen määrittelijänä; kenet katsotaan yhteisön jäseniksi ja kenet suljetaan sen ulkopuolelle? Kulttuuriperintöhallinnon diskursseissa yhteisöllisyyden korostaminen on ymmärrettävää niihin sisältyvien poliittisten motiivien vuoksi: hallinnon – usein negatiiviseksi koettua – ylhäältä-alas-politiikkaa ja siihen sisältyvää valtahierarkiaa voidaan häivyttää korostamalla diskurssissa alhaalta-ylös-toimintaa, kuten juuri kansalaisyhteiskunnan toimijoiden ja tarkemmin määrittelemättömien paikallisten kulttuuriperintöyhteisöjen kuulemista.

Millainen kulttuuriperintöyhteisö kiinnittyy eurooppalaisen kulttuuriperinnön vaalimiseen? Edellä on todettu EU:n lisääntynyt kiinnostus eurooppalaisen kulttuuriperinnön tuottamiseen ja vaalimiseen. Myös muut eurooppalaiset poliittiset organisaatiot, kuten juuri Euroopan neuvosto, jakavat saman kiinnostuksen. Faron sopimuksessakin ”[o]sapuolet sopivat tekevänsä yhteistyötä toistensa kanssa ja Euroopan neuvoston kautta tämän yleissopimuksen tavoitteiden ja periaatteiden täyttämiseksi ja erityisesti Euroopan yhteisen kulttuuriperinnön tunnustamiseksi”.[31] Eurooppalaiset poliittiset organisaatiot, kuten EU ja Euroopan neuvosto, voidaankin nimetä Euroopan neuvoston retoriikan mukaisesti kulttuuriperintöyhteisöiksi, jotka pyrkivät vaalimaan ja samalla tuottamaan ”tiettyjä kulttuuriperinnön piirteitä” –eurooppalaisuutta. Vaikka kulttuuriperinnön käsite toistuu taajaan sekä Euroopan neuvoston että EU:n poliittisessa retoriikassa, käsitteen sisällöt jäävät retoriikassa kuitenkin avoimiksi. Tarkempi määritteleminen olisikin haasteellista, sillä käsitykset eurooppalaisuudesta ja eurooppalaisesta kulttuuriperinnöstä vaihtelevat suuresti eri puolilla Eurooppaa.[32] Claske Vos onkin arvioinut, että eurooppalaisten poliittisten organisaatioiden retoriikassa eurooppalaisen kulttuuriperinnön käsite on tarkoituksellisesti epämääräisesti jäsennelty, sillä täsmällisyyteen pyrkivät määritelmät voisivat tuottaa näkemyksellisiä ristiriitoja ja jopa kulttuuriperinnön omistajuuteen liittyviä konflikteja.[33] Määrittelemättömyys lisää kuitenkin käsitteen käyttökelpoisuutta politiikan välineenä: käsite voidaan tarpeen mukaan täyttää erilaisilla merkityksillä ja sillä voidaan joustavasti perustella erilaisia poliittisia pyrkimyksiä.[34]

Sekä Euroopan neuvoston kulttuurisopimusten että EU:n kulttuuriperintöhankkeiden retoriikassa kulttuuriperintöä lähestytään jäsentämällä sitä erilaisina aineettomina merkityksinä. Retoriikassa kulttuuriperintöä ei kiinnitetä mihinkään nimettyihin kulttuurisiin objekteihin tai ominaisuuksiin: eurooppalaisen kulttuuriperinnön perusta näyttäytyy joukkona erilaisia arvoja, jotka eurooppalaisten oletetaan jakavan ja joiden oletetaan toimivan eurooppalaisten jaettujen muistojen ja yhteisen identiteetin lähtökohtana. Faron sopimuksessa ”Euroopan yhteisen kulttuuriperinnön” määritellään koostuvan ”kaikista niistä eurooppalaisen kulttuuriperinnön muodoista, jotka muodostavat yhteisten muistojen, ymmärryksen, identiteetin, yhtenäisyyden ja luovuuden jaetun lähteen” ja ”ihanteista, periaatteista ja arvoista, jotka pohjaavat kokemuksiin edistyksestä ja menneistä konflikteista ja jotka edistävät ihmisoikeuksien, demokratian ja oikeusvaltion kunnioittamiseen perustuvan rauhanomaisen ja vakaan yhteiskunnan kehittymistä”.[35] EU:n kulttuuriperintöhankkeiden poliittisessa retoriikassa eurooppalaisen kulttuuriperinnön määrittelyä lähestytään samalla tavalla korostamalla yhteistä arvopohjaa. Esimerkiksi Euroopan kulttuuriperintötunnuksen myöntäminen edellyttää, että tunnuksen saajien on pystyttävä osoittamaan ”kohteen rajatylittävä tai yleiseurooppalainen luonne”, ”kohteen asema ja rooli Euroopan historiassa ja Euroopan yhdentymisessä” ja/tai ”kohteen asema ja rooli Euroopan yhdentymisen perustana olevien yhteisten arvojen kehittymisessä ja edistämisessä”.[36] Euroopan kulttuuriperintötunnuksen lanseeraamista EU perustelee seuraavasti:

Jotta kansalaiset antaisivat täyden tukensa Euroopan yhdentymiselle, olisi painotettava entistä enemmän heidän yhteisiä arvojaan, historiaansa ja kulttuuriaan avaimina jäsenyyteen yhteiskunnassa, joka perustuu vapauden, demokratian, ihmisoikeuksien kunnioituksen, kulttuurisen ja kielellisen monimuotoisuuden, suvaitsevaisuuden ja solidaarisuuden periaatteisiin.[37]

Eurooppalainen kulttuuriperintö pohjautuu Euroopan neuvoston ja EU:n poliittisessa retoriikassa yleisempää eurooppalaiseen ”kulttuuriseen perinteeseen”, jota kehystetään erilaisilla abstrakteilla poliittisilla periaatteilla ja yhteiskunnallisilla ihanteilla ja joka sanoitetaan näiden periaatteiden ja ihanteiden “kotina”. Kyseinen näkemys toistuu myös EU:n viimeisimmässä perussopimuksessa, Lissabonin sopimuksessa, jonka mukaan sopimuksen allekirjoittaneet jäsenmaat: ”hakevat innoituksensa Euroopan kulttuurisesta, uskonnollisesta ja humanistisesta perinteestä [inheritance], josta kehittyneitä yleismaailmallisia arvoja ovat ihmisen loukkaamattomat ja luovuttamattomat oikeudet sekä vapaus, kansanvalta, tasa-arvo ja oikeusvaltioperiaate”.[38]

Vaikka avoimet ja määrittelemättömät käsitteet taipuvat joustavasti politiikan työkaluiksi, käsitteiden merkitysten abstraktius toisaalta vähentää niiden poliittista potentiaalia hallinnan välineinä. EU:n kulttuuriperintöhankkeissa eurooppalaisen kulttuuriperinnön ideaa pyritäänkin tekemään monin tavoin konkreettiseksi. Aineettomat “eurooppalaiset arvot” materialisoidaan ja kiinnitetään hankkeissa aineelliseksi kulttuuriperinnöksi. Kulttuuriperintö paikannetaan tiettyihin paikkoihin, joista tehdään hankkeisiin kuuluvissa kulttuuriperintöprosesseissa erityisiä eurooppalaisia kulttuuriperintöpaikkoja. Paikantaminen samalla ympäristöllistää kulttuuriperintöä: aineettomat kulttuuriperinnöksi hahmotetut arvot ankkuroidaan paikkoihin ja paikat esitellään erityisinä eurooppalaisuutta merkityksellistävinä kulttuuriympäristöinä.

Millaisia kulttuuriperinnön paikantamisen strategioita EU:n kulttuuripolitiikkaan ja kulttuuriperintöhankkeisiin sisältyy? EU:n kulttuurihankkeiden retoriikassa kulttuuriperinnön ja kulttuurin ”eurooppalainen ulottuvuus” kiinnitetään usein taidehistoriallisiin tyyleihin ja taiteen ja kulttuurin suuntauksiin, jotka on kanonisoitu eurooppalaiseen (tai yleisemmin länsimaiseen) taide- ja kulttuurihistorian kirjoitukseen. Niinpä esimerkiksi Euroopan kulttuuripääkaupunki -tunnusta hakevia kaupunkeja on ohjeistettu täsmentämään, miten kaupunki aikoo ”tuoda esille sellaisia eurooppalaisille yhteisiä taidevirtauksia ja -tyylejä, joita se on innoittanut tai joihin se on huomattavasti myötävaikuttanut”, ja ”hyödyntää kaupungin historiallista perintöä, kaupunkiarkkitehtuuria ja elämänlaatua”.[39] Samoin Euroopan kulttuuriperintötunnuksen myöntämisen kriteerinä hakijoiden tulee osoittaa muun muassa ”kohteeseen liittyvät merkittävät eurooppalaiset tapahtumat, henkilöt tai suuntaukset”.[40] Taidehistorialliset tyylit, suuntaukset ja arkkitehtuuri toimivat eurooppalaisen kulttuuriperinnön konkretisoijina niin euroseteleiden kuvituksessa[41] kuin Mini-Europe-teemapuistossakin[42]. Teemapuiston informaatiotauluissa ja opaskirjasessa historiallisten rakennusten pienoismallien kerrotaan ’kuvastavan’ tai ’todistavan’ edellä kuvattuja abstrakteja poliittisia ja yhteiskunnallisia arvoja ja ihanteita.[43] Tiettyä taidehistoriallista tyyliä tai suuntausta edustavat rakennukset ja taideteokset materialisoivat eurooppalaisen kulttuuriperinnön ideaa, paikantavat sen tiettyihin sijainteihin ja – etenkin rakennusten kohdalla – tekevät kulttuuriperinnön tilalliseksi ja ympäristölliseksi.

Euroopan parlamentin omissa kulttuurihankkeissa, Parlamentarium-vierailukeskuksessa ja Euroopan historian museossa, eurooppalainen kulttuuriperintö paikannetaan sen esittelyyn rakennetun näyttelytila- tai museorakennuksen ja niiden pysyvien ja vaihtuvien näyttelyiden keinoin. Molemmat rakennukset kiinnittyvät sekä näyttelyiden fokuksen että rakennusten sijainnin puolesta unioniin – ja siten eurooppalainen kulttuuriperintö merkityksellistyy niissä unionin poliittiseksi kulttuuriperinnöksi. Molemmista rakennuksista on pyritty ja pyritään tekemään turistisia käyntikohteita.  Kotisivujensa mukaan ”Euroopan historian museo pyrkii tulemaan olennaiseksi osaksi Brysselin kulttuurimaisemaa”.[44] Kulttuuriperinnön paikantamisen tarve tulee esiin perusteluista, joilla parlamentti esittelee syitä museohankkeen käynnistämiselle:

    Euroopan unionin luoneella vuosikymmenienmittaisella prosessilla on ollut syvällisiä vaikutuksia tapoihin, joilla Euroopan maat jäsentävät ja hallitsevat itseään, mutta tähän mennessä ei ole ollut olemassa julkista tilaa, joka asettaisi sekä prosessit että tapahtumat laajempaan historialliseen kontekstiinsa tuoden yhteen ja asettaen rinnakkain Euroopan maiden toisistaan eroavat kokemukset.

    Sukupolvi, joka koki 1900-luvun tragediat ja käynnisti Euroopan yhteisön rakentamisen, on katoamassa. Siksi nyt on aika tallentaa heidän tarinansa ja muistonsa ja sallia tulevien sukupolvien ymmärtää miten ja miksi nykyinen unioni kehittyi silloin ja sellaiseksi kuin se kehittyi. Kriisien aikana on erityisen tärkeää artikuloida kulttuurin ja perinnön keskeinen rooli ja muistaa että rauhanomaista yhteistyötä ei tule pitää itsestäänselvyytenä.[45]

Sekä Parlamentariumin että Euroopan historian museon perustamisen ja toiminnan perusteluissa toistuu ajatus historian, muistojen ja kulttuuriperinnön vaalimisen tarvitsemasta tilasta ja paikasta: muistojen ei koeta säilyvän eikä kulttuuriperinnön välittyvän ilman paikkaa, jossa muistoja vaalitaan ja jossa kulttuuriperintö on konkreettisesti läsnä. Euroopan unionin ja eurooppalaisen kulttuuriperinnön ideat lomittuvat ongelmattomasti EU:n kulttuuriperintöhankkeissa. Tässä lomittumisessa arkkitehtuurilla ja sen kyvyllä tuottaa ikonisia rakennuksia on keskeinen rooli. EU on pyrkinyt luomaan sen keskeisistä rakennuksista unionin maamerkkejä ja unionin kulttuuriperintöä. Parlamentariumissa näyttely alkaakin Euroopan parlamentin Brysselissä, Strasbourgissa ja Luxemburgissa sijaitsevien hallintorakennusten esittelyllä (kuva 1). Samoin Mini-Europe-teemapuiston aloittaa ”Eurooppaa” esittelevä pienoismalli – Euroopan komission päämaja Berlaymont (kuva 2).

EU:n keskeisimmät kulttuuriperintöhankkeet – Euroopan kulttuuriperintötunnus, Euroopan kulttuuriympäristöpäivät ja Euroopan unionin kulttuuriperintöpalkinto – noudattavat samankaltaista toteuttamis- ja hallintologiikka kuin monet muut EU:n kulttuuri- ja kansalaisuushankkeet.[46] Tässä logiikassa EU muotoilee hankkeiden ideologisen ja poliittisen diskurssin, määrittelee hankkeiden tavoitteet ja toimijoiden valinnan kriteerit ja valitsee toimijat (tai delegoi valinnan jollekin toimielimelle) lukuisten hakijoiden joukosta. Itse hankkeisiin sisältyvä konkreettinen työ tehdään lopulta paikallisella tasolla ja paikallisten toimijoiden toteuttamana. Vaikka EU:n poliittisessa retoriikassa kulttuuriperintö näyttäytyy

usein aineettomina arvoina ja merkityksinä, hankkeet kohdistuvat konkreettisiin paikkoihin. Vaikka esimerkiksi Euroopan kulttuuriperintötunnusta voi hakea aineettomalle perinnölle, hakijoille suunnatun oppaan mukaan perinnöllä ”on oltava yhteys selkeästi identifioitavaan fyysiseen paikkaan, jossa tiedotus- ja koulutusaktiviteetteja tullaan toteuttamaan”.[47]

EU:n kulttuuriperintöhankkeet ohjaavat tulkitsemaan paikallista ja alueellista kulttuuriperintöä osana eurooppalaista kulttuurista ja historiallista kontekstia ja sanoittamaan sitä EU:n kulttuuriperintöpolitiikan retoriikan mukaisesti ”yhteisenä” ja ”jaettuna” eurooppalaisena kulttuuriperintönä. Hankkeissa pyritään konkretisoimaan abstraktin ja avoimen eurooppalaisen kulttuuriperinnön käsitettä hahmottamalla sen ilmenemistä paikallisella tasolla. Kulttuuriperinnön kiinnittäminen paikkoihin – paikantaminen – myös paikallistaa (localize) eurooppalaista kulttuuriperintöä. EU:n kulttuuriperintöhankkeet voidaankin nähdä siten sekä paikallisen kulttuuriperinnön eurooppalaistamisena että eurooppalaisen kulttuuriperinnön paikallistamisena. Eurooppalaisen kulttuuriperinnön vaaliminen on unionin poliittinen projekti. Projektin poliittiset lähtökohdat eivät sinänsä poikkea mitenkään muiden territoriaalisten tasojen kulttuuriperintöprosessien motiiveista. Politiikka kiinnittyy lähtökohtaisesti kulttuuriperinnön käsitteeseen.[48] EU:n kulttuuriperintöhankkeissa toistuva pyrkimys kulttuuriperinnön materialisoimiseen ja konkretisoimiseen on osa unionin kulttuuriperintöpolitiikkaa: eurooppalaisen kulttuuriperinnön kiinnittäminen paikkoihin ja erityisten eurooppalaisten kulttuuriperintöpaikkojen tuottaminen on keino hallita sekä kulttuuriperinnön merkityksiä että kulttuuriperintökentän toimijoita.

Euroopassa sijaitsevat turistiset kulttuuriperintökohteet tuottavat monille ihmisille positiivisia mielikuvia ja tuttuuden tunnetta. Ikoniset turistikohteet ovat kulttuurisia maabrändejä, jotka pitävät maita esillä niiden kulttuurin ja historian kautta. EU:n kulttuuriperintöhankkeiden pyrkimys kiinnostavien eurooppalaisten kulttuuriperintöpaikkojen tuottamiseen noudattaa samaa logiikkaa. EU hyödyntää kulttuuriperintöpaikkoihin liittyviä positiivisia mielikuvia ja siten tuottamaan mielikuvaa unionista kulttuurisena – ei vain poliittisena ja byrokraattisena – yhteisönä. Fyysiset kulttuuriperintöpaikat mahdollistavat EU:n näkyvyyden sekä paikoissa työskenteleville että niissä vieraileville yleisöille. Siksi EU edellyttääkin, että sen kulttuuriperintöhankkeisiin osallistuvien kohteiden tulee toiminnassaan tuoda esiin statuksensa EU:n hankkeena (kuva 3). Etenkin Euroopan kulttuuriperintötunnukseen myöntämiseen ja Euroopan kulttuuriympäristöpäivien viettoon sisältyy yksityiskohtaisia ohjeita EU:n näkyvyydestä kohteissa logojen, lippujen ja sloganeiden kautta. EU:n näkyvyys kulttuuriperintöpaikoissa on symbolista vallankäyttöä. Näkyvyys merkitsee symbolisesti paikkojen ’omistajan’ ja manifestoi EU:n hallinnollisen vallan ulottuvuutta kulttuurin, historian ja kulttuuriperinnön kentille. Kulttuuriperinnön paikantamisen kautta EU pyrkii kiinnittämään paikalliset kulttuuriperintötoimijat eurooppalaisen kulttuuriperinnön tuottajiksi. Vaikka kulttuuriperintöhankkeet rakentuvat ylhäältä-alas-suuntautuvalle hallinnolliselle mallille, hankkeiden toteuttaminen saadaan mallissa näyttämään alhaalta-ylös rakentuvana toimintana: kilpaillessaan EU:n luomista kulttuuriperintöbrändeistä – tunnuksista ja palkinnoista – paikalliset toimijat tuottavat näennäisen oma-aloitteisesti hankkeiden politiikkojen mukaista eurooppalaista kulttuuriperintöä ja siihen kiinnittyvää eurooppalaista identiteettiä. Paikallisten toimijoiden tehtäväksi jää EU:n kulttuuripolitiikkaan sisältyvien avoimien ja abstraktien käsitteiden, kuten eurooppalaisen kulttuuriperinnön käsitteen, sanallistaminen. Esimerkiksi Euroopan kulttuuriperintötunnuksen ja unionin kulttuuriperintöpalkinnon hakulomakkeissa hakijoita pyydetään suoraan kuvailemaan edustamiensa kohteiden ”eurooppalainen merkitys” ja ”eurooppalainen lisäarvo”.[49]

Fyysisten kulttuuriperintöpaikkojen tuottaminen liittyy EU:n kulttuuripolitiikkaan kiinteästi sisältyviin taloudellisiin motiiveihin. Kulttuuriperintöpaikoista voidaan rakentaa turistisia vierailukohteita, joissa vierailijat viettävät aikaansa – ja kuluttavat rahaansa. Kulttuuriperinnön paikantaminen kiinnittyy siten laajempiin EU:n aluepoliittisiin tavoitteisiin kuten kulttuuriturismin, kulttuuriteollisuuden ja alueellisen kehittämisen tukemiseen.

Kulttuuriperintöhankkeiden kautta EU laajentaa hallinnollista otettaan kulttuuristen merkitysten, kollektiivisten muistojen, ja historian tulkintojen tuottamisen alueille. Kulttuuriperintöhankkeet toimivat komission työkaluina Euroopan kulttuurisen integraation edistämisessä ja eurooppalaisessa identiteettiprojektissa. Kulttuuriin kohdistuvien hankkeiden kautta eurooppalaista identiteettiä rakennetaan ’vahvana’ kulttuurisena identiteettinä poliittisen ja ’ohuen’ EU-kansalaisuuteen perustuvan identiteetin sijaan.[50] EU:n kulttuuriperintöpolitiikka ja identiteettipolitiikka limittyvät. Identiteettipoliittisista tavoitteista kirjoitetaankin peittelemättömästi EU:n kulttuuriperintöhankkeisiin liittyvissä poliittisissa asiakirjoissa. Euroopan komission kotisivuilla Euroopan kulttuuriperintötunnuksen käynnistämistä perusteltiin hankkeen valmisteluvaiheessa seuraavasti:

    Euroopan unioni on 500 miljoonan ihmisen koti. Mutta suurin osa heistä ei yleensä mainitse itseään EU-kansalaisina. Kysyttäessä alkuperää heillä on tapana vastata kansallisuutensa mukaisesti. Vahvan eurooppalaisen identiteetin puute nähdään haasteena Euroopan integraatiolle, mutta se ei ole mitenkään yllättävää. Maanosa on laaja kielten ja tapojen buffee-pöytä, jossa maat usein näyttävät pikemminkin erilaisilta kuin samanlaisilta. Antaakseen eurooppalaisille merkittävämmän kuulumisen tunteen komissio on päättänyt rahoittaa Euroopan kulttuuriperintötunnusta; sellaisten historiallisten paikkojen rekisteriä, joiden merkitys ylittää kansalliset rajat.[51]

Kuten Gerard Delanty toteaa, eurooppalaisesta kulttuuriperinnöstä ei voi puhua kiinnittämättä huomiota sen poliittiseen merkitykseen – kulttuurista ja poliittista perintöä ei voi irrottaa toisistaan.[52] Kulttuurihankkeet ovat EU:n vallan teknologioita, joilla pyritään vaikuttamaan asioihin politiikan eri sektoreilla.[53] Kulttuurihankkeilla on EU:n kulttuuripolitiikassa myös symbolinen merkitys. Klaus Patel kuvaa tätä merkitystä toteamalla, miten EU:n kulttuuripolitiikka on suunnattu sekä laajentamaan EU:n valtaa ja auktoriteettia että voittamaan eurooppalaisten ”sydämiä ja mieliä – ei vain käsiä ja lihaksia” puolelleen.[54] EU:n kulttuuriohjelmilla on tärkeä affektiivinen tehtävä integraatio- ja identiteettipolitiikan edistämisessä ja EU:n imagotyössä. Paikannetut, paikkoihin diskursiivisesti kiinnitetyt ja paikkoihin materiaalisesti merkityt kollektiiviset muistot, menneisyyden tulkinnat ja historian kertomukset sisältävät affektiivisia merkityksiä ja toimivat siksi tehokkaina työkaluina EU:n poliittisille ja ideologisille pyrkimyksille.

Sodanjälkeisessä Helsingissä on purettu ja rakennettu paljon. Kaupunkikuvan modernisointi alkoi 1950-luvulla, ja 1960-luvulla rakennettiin keskustaan enemmän liikerakennuksia kuin koskaan muulloin sodan jälkeen. 1980-luvulla pyrittiin tiiviiseen suurkaupunkirakenteeseen muun muassa modernien kauppakeskusten, kuten Forumin ja Kluuvin myötä. Monet keskustan liikerakennuksista ovat näkymättömiä – anonyymia käyttöarkkitehtuuria, joihin ei arjessa kiinnitetä huomiota. Millainen arvo näillä rakennuksilla on ja miten se perustellaan? Miten ne edustavat aikansa ilmiöitä? Modernin arkkitehtuurin tarkastelu rakennusperintönä ja mahdollisena suojelukohteena on verrattain uusi ilmiö. Etenkin nuorempi rakennuskanta on otettu mukaan kulttuuriperintökeskusteluun vasta 1990-luvulla. Nuoremmalla rakennusperinnöllä tarkoitetaan yleensä toisen maailmansodan jälkeen valmistunutta rakennuskantaa. Suomessa tämä joukko rakennuksia on erityisen suuri, sillä jopa 80 % maan rakennuskannasta on rakennettu sotien jälkeen.[1]

Helsingin kaupunginmuseon julkaisema inventointi ”Kun Helsinkiin rakennettiin City – Keskustan vuosina 1945–1990 valmistuneet liikerakennukset” on selvitys siitä, millaisia rakennuksia Helsingin keskustaan rakennettiin sotien jälkeen.[2] Osaa näistä modernismia edustaneista taloista on haukuttu jopa ”ympäristörikoksiksi”, ja ne ovat herättäneet vuosien mittaan runsasta keskustelua ja kritiikkiä. Makkaratalo on äänestetty monesti Helsingin rumimmaksi rakennukseksi. Toisaalta asenteet ovat muuttuneet pikkuhiljaa, ja osa sodanjälkeen valmistuneista rakennuksista miellyttää jo suurta yleisöäkin.[3]

Tämän artikkelin tarkoituksena on esitellä Helsinki City -inventoinnin toteuttamista ja tuloksia ja pohtia inventoinnin keskiössä ollutta nuorta rakennusperintöä, sen tuloa kulttuuriperinnöksi ja suojelukohteeksi sekä sen kulttuurihistoriallista arvottamista. Onko nuoremmilla rakennuksilla erilaisia arvoja kuin vanhemmilla? Miten modernismin rakennusperintöä voidaan arvottaa? Kysymyksiä tarkastellaan kulttuuriympäristön vaalimisen ja käytännön rakennussuojelutyön näkökulmasta. Vuosina 2013–2014 toteutetun Helsinki City -inventoinnin tarkoituksena oli kerätä tietoa uudemman rakennusperinnön suojelutyön tueksi. Hanke poikkesi perinteisestä rakennusinventoinnista, sillä tietoa kerättiin yksittäisistäkin rakennuksista tavallista syvemmin tarkastellen myös mm. rakentamiseen vaikuttanutta yhteiskunnallista ilmiöpohjaa. Inventointi toimii tarpeellisena yhteenvetona Helsingin liikekeskustan nuoresta rakennuskannasta. Sen sisältämää tietoa tullaan hyödyntämään jatkossa mm. kaavoituksessa ja muutos- ja korjaushankkeissa. Helsingin kaupunginmuseo ryhtyi nuoremman rakennusperinnön inventointiin erityisesti siitä syystä, että tämä rakennuskanta on tullut peruskorjausikään. Tiedostimme tiedon puutteen tai sen vähyyden korjaushankkeiden yhteydessä. Toisaalta arvottamisen ongelmiin on törmätty myös kaavoituksessa, jossa museon on otettava kantaa yhä nuoremman rakennusperinnön säilyttämiskysymyksiin. Nuorimmat arvottamisen kohteeksi tulleet rakennukset ovat olleet 1980-luvun lopulta. Yhtä rakennusta on aina vaikea arvottaa vertaamatta sitä omaan laajempaan kontekstiinsa. Nyt on viimeinen hetki arvioida, mikä sotien jälkeisessä rakennuskannassa on arvokasta ja mikä säilyttämisen, jopa suojelun arvoista seuraaville sukupolville. Rakennussuojelun periaatteena on perinteisesti ollut se, että vasta noin 30 vuotta vanhaa rakennuskantaa voidaan arvottaa, sillä sitä nuorempi arkkitehtuuri on liian lähellä omaa aikaamme, mutta käytännössä arvotamme yhä nuorempia rakennuksia. Lainsäädäntö ei aseta rajoituksia iän suhteen.
Helsinki City -inventoinnin taustana oli kerätä tietoa Helsingin keskustan liike- ja toimistorakennuksista. Tarkoituksena oli samalla kehittää inventointi- ja arvotusmalli uudemman rakennuskannan selvittämiseen. Nuoremman rakennuskannan inventointeja on toki tehty jo aiemminkin, mm. lähiöinventointeja on tehty parikymmentä vuotta. Asiantuntijatyössä on jo pitkään otettu kantaa nuoremman rakennusperinnön korjaus- ja muutostöihin, kaavoituksessa myös rakennusten säilymiseen ja suojeluun. On myös huomattu, että pari vuosikymmentä sitten tehdyt inventoinnit eivät aina vastaa tietosisällöltään nykytarpeita. Perinteisessä inventoinnissa on käytetty paljon aikaa rakennusten kuvailuun, mutta rakennusten merkitys tai arvojen analysointi puuttuu tai on niukka. On ollut tyypillistä luonnehtia arvokkaita rakennuksia rakennustaiteellisesti tai kulttuurihistoriallisesti merkittäviksi, mutta näiden arvojen tarkempi avaaminen tai analysointi puuttuu.

Helsinki City -inventointi rajattiin kaupungin ytimeen, niin kutsutun liikekeskustan alueelle. Rajaus pohjasi kaupunkisuunnitteluviraston julkaisussa Liikekeskustan kaavoitus- ja kehittämisperiaatteet (1987) määrittelemään ”cityyn”, joskin liikekeskusta ulotettiin nyt laajemmin myös Kampin alueelle. Inventoitavalla alueella rakennuksia on yhteensä noin 250, joista 65 sisältyi inventointiin. Näistä muutama on osa useamman rakennuksen käsittävää kiinteistökokonaisuutta.

Inventoinnissa kohteista kirjattiin perustiedot, koottiin yhteen rakennushistoria, kuvaus arkkitehtuurista ja keskeiset muutokset. Lopuksi rakennukset arvotettiin ja annettiin niille mahdolliset suojelua koskevat suositukset. Inventoinnin kohdekuvaukset on kirjoitettu kirjallisuuden, arkistoaineiston ja kohdekäyntien pohjalta. Useilla kohdekäynneillä oli mukana rakennuksen isännöitsijä tai muu taho, jota haastateltiin käynnin aikana.

Inventoinnissa käytettiin arvottamisen pohjana Ruotsin Riksantikvarieämbetet-viraston julkaisemaa kirjaa Kulturhistorisk värdering av bebyggelse.[4] Ruotsalaisten laatimassa mallissa lähtökohtana on tunnistaa rakennuksen niin kutsutut dokumenttiarvot, kuten kulttuuri-, yhteiskunta-, sosiaali- tai henkilöhistorialliset arvot, sekä elämysarvot, joita ovat mm. rakennuksen arkkitehtoninen arvo, alkuperäisyys, edustavuus, symbolisuus ja jatkuvuus. Arvottamismallissa on yhtymäkohtia myös suomalaisiin käytäntöihin, sillä esimerkiksi laissa rakennusperinnön suojelemisesta (498/2010) määritellyt suojelun edellytykset ovat luonteeltaan hyvin väljät, ja ne jättävät tilaa kohteiden arvojen tapauskohtaiselle määrittelylle. Perusarvojen tunnistamisen ja käsittelyn myötä on inventoinnissa johdettu rakennuksen suojeluun ja hoitoon liittyvät suositukset. Tehty arvottaminen on suuntaa-antavaa, ja se toimii pohjana kohteiden tarkemmalle arvottamiselle esimerkiksi kaavahankkeissa. Kaikki inventoidut rakennukset ovat liike-elämän tarkoituksiin rakennettuja modernistisia rakennuksia, joten niiden rakentamiseen vaikuttaneet ilmiöt ja tarkoitusperät ovat olleet melko yhteneväisiä. Toisekseen kaikkiin inventoituihin rakennuksiin liittyy käytön dynaamisuus ja tilojen muuntelutarve aina käyttäjien tarpeiden mukaisesti. Inventoinnin arvottamisosuudessa ei siksi ole jokaisen kohteen kohdalla erikseen mainittu sitä, että hoidon ja käytön jatkuvuus on jokaiseen inventoituun rakennukseen liittyvä arvo ja piirre. Inventoinnissa on noussut esimerkiksi esiin, että keskustan modernistisissa liikerakennuksissa on rakennettu umpeen useita alun perin avoimiksi tarkoitettuja sisäpihoja, arkadeja ja parveketasanteita. Muutokset ovat liittyneet rakennusalan maksimointiin, mutta myös turvallisuus- ja siisteystekijöihin. Näinkin suuret rakenteelliset muutokset kertovat kuitenkin rakennusten mukautumisesta kunkin ajan tarpeisiin ja ihanteisiin – elämisestä ajan ja käyttäjiensä mukana.

Inventoinnit ja selvitykset tehdään yleensä hyvin konkreettisia tarpeita varten. Vaikka rakennusten arvot ja ominaispiirteet ovat usein esillä, on niiden merkitys käytännöllinen ja merkitsee usein valintaa: mitä suojellaan ja mikä muuttuu tai mitä voidaan purkaa. Suojeltujenkin rakennusten kohdalla muutokset hyväksytään ja rakennusten museoinnista[5] puhuvat yleensä muut kuin rakennusperinnön asiantuntijat. Selvityksiä tarvitaan erilaisten kaavoitus-, muutos- ja korjaushankkeiden taustaksi ja rakennusten käyttötarkoitusten muutoksissa. Selvityksissä on harvoin mahdollista mennä asioissa kovin syvälle tai tutkia laajoja kokonaisuuksia. Toisaalta, rakennussuojelutyössä on vakiintunut esim. Helsingissä käytäntö, jossa arvorakennuksista tilataan korjaushankkeen yhteydessä rakennushistoriaselvitys. Siksi Helsinki City -inventoinnissa tehtiin suuntaa-antavaa arvottamista. Inventointi muodostaa perustan rakennusten tarkemmalle arvottamiselle. Kuten aiemmat vanhemmat rakennukset, tuli sotien jälkeinen rakennuskantakin peruskorjausikään. Tuolloin piti arvioida, millaisia korjauksia rakennuksiin tehdään ja onko rakennuksissa sellaisia piirteitä, jotka tulisi säilyttää. Varhaisimpia, kansainvälisesti tunnettuja modernin arkkitehtuurin korjaushankkeita edusti jo 1970-luvulla tehty Dessaun Bauhaus-koulun (Walter Gropius, 1926) restaurointi. Koulun merkitys ja arvo yhtenä modernismin merkkiteoksista tunnistettiin varhain.[6] Suomessa ensimmäisiä modernin arkkitehtuurin restaurointihankkeita olivat Alvar Aallon rakennukset. Esimerkiksi 1971 valmistunut Finlandia-talo päällystettiin uudelleen marmorilla pitkän keskustelun jälkeen 1990-luvun lopulla.

Vuonna 2015 taaksepäin katsoen voidaan nähdä, että modernin arkkitehtuurin ottaminen osaksi kulttuuriperintöä oli kansainvälinen, jopa tavoitteellinen projekti. Vuodet 1990-luvun taitteessa olivat merkityksellisiä modernin, kansainvälisen arkkitehtuurin nostamisessa kulttuuriperinnön joukkoon.

Eräs vaikuttavimmista modernin arkkitehtuurin rakennussuojeluun liittyvistä organisaatioista on vuonna 1990 perustettu Docomomo (International Committee for Documentation and Conservation of Buildings, Sites and Neighbourhoods of the Modern Movement). Eindhovenissa, Hollannissa vuonna 1988 järjestetyn perustamistapaamisen jälkeen organisaatio on kasvanut nopeasti paikallisin osastoin Euroopassa ja sittemmin ympäri maailmaa.[7] Myös toinen, jo vuonna 1965 perustettu kansainvälinen rakennussuojelujärjestö, ICOMOS (International Council on Monuments and Sites)[8], otti 1990-luvulla toiminnassaan esille modernin rakennuskannan suojelun perustamalla komitean, jonka teemana on ”20th Century Heritage” eli koko 1900-luku, kun taas Docomomo on keskittynyt ensisijaisesti kansainvälisen modernismin säilyttämiseen. Modernirakennusperintö tuotiin esiin Euroopassa myös poliittisella tasolla, kun Eurooppa-neuvoston kutsuma konferenssi ”Twentieth-Century Architectural Heritage: Strategies for Conservation and Promotion” järjestettiin vuonna 1989. [9] Sen seurauksena Eurooppa-neuvoston ministerikomitea antoi jäsenvaltioille suosituksen 1900-luvun rakennusten suojelusta vuonna 1991. Samalla jäsenvaltioita kehotettiin inventoimaan ja dokumentoimaan kyseisiä kohteita. Tähän liittyi Laura Tuomisen Ympäristöministeriölle laatima selvitys 1900-luvun rakennusperinnöstä Suomessa, joka oli katsaus teemaan ja rakennusperinnön silloiseen tilaan. Selvityksen mukaan ajanjakson määrittely nähtiin tuolloin ongelmallisena ja tämä taas vaikutti rakennuskannan arvottamiseen ja sen rajaamiseen. Modernien rakennusten suuri määrä arvelutti, samoin kuin potentiaalisten suojelukohteiden määrittelyn vaikeus suojelukohteiden nuorentuessa. Rakennussuojelun aktiivinen suunnittelu ja sen suuntaaminen nähtiin tärkeänä, keinona näihin ehdotettiin tutkimusta ja inventointeja, jotta arvottamista voidaan tehdä. Suomessa modernin arkkitehtuurin suojelukeskustelua käytiin 1990-luvulla pienessä piirissä: Museovirastossa, Suomen rakennustaiteen museossa, Alvar Aalto -säätiössä ja -museossa sekä yhdistysten, kuten Rakennustaiteen seuran ja Docomomo Suomen parissa. Organisaatiot, yhdistykset ja seurat muokkasivat yleistä mielipidettä, ja pitkään moderni arkkitehtuuri tarkoitti valkoista funktionalismia, funkista, jonka suhteellinen ylikorostuminen näkyi arkkitehtuurijulkaisuissa ja -näyttelyissäkin. Historiankirjoituksella ja arkkitehtuurin historian tutkimuksella on oma vaikutuksensa siihen, miten kulttuuriperintö muodostuu. Hyvä esimerkki on mm. Docomomon laatima kohdevalikoima 1990-luvun puolivälistä.[11] Toisaalta, varsinaista tutkimuskirjallisuutta modernismin arkkitehtuurista on ilmestynyt melko vähän, vaikka 1990-luvulta lähtien on moderni arkkitehtuuri muuten tuottanut huomattavan paljon kirjallisuutta.

Rakennussuojelun piiriin tuli 1990-luvulla ja 2000-luvun alussa melko pieni osa modernia arkkitehtuuria: esimerkiksi rakennussuojelulailla on suojeltu alle 20 modernia arkkitehtuuria edustavaa rakennusta. Niistä useimmat ovat Alvar Aallon kohteita.[12] Kulttuuriympäristö integroitui maankäytön suunnitteluun uuden maankäyttö- ja rakennuslain myötä vuonna 2000, ja nykyään rakennusten suojelu ratkaistaan tyypillisesti asemakaavoituksen yhteydessä. Toisen maailmansodan jälkeen valmistuneet rakennukset ovat tulleet rakennussuojelun piiriin pääasiassa 2000-luvulla. ICOMOS järjesti vuonna 2001 konferenssin Helsingissä teemalla ”Dangerous Liaisons. Preserving Post-War Modernism in City Centers”.[13] Tuolloin keskustelu Makkaratalosta kävi juuri kuumimmillaan, mutta arvokeskustelua käytiin vielä pitkälti ruma-kaunis -akselilla. Riitta Nikula pohti vuonna 2004 Yliopisto-lehden kolumnissaan sitä, miten rakennukset saisi suojelluksi siihen asti, että ne ymmärretään historiallisiksi. Meitä edeltävän sukupolven rakentamiseen kun yleensä suhtaudutaan hyvin ristiriitaisesti ja yleensä kriittisesti. Sotien jälkeisen rakennusperinnön arvottamisessa ja suojelussa olennaiseen asemaan on noussut arvojen perustelemisen tarve, sillä nuoremman kohteen kulttuurihistoriallisen arvon määrittelyyn ei voi soveltaa ikäkriteeriä. Toisekseen modernismin arkkitehtuurikohteiden joukossa on tunnettujen kohteiden lisäksi paljon anonyymimpiä, arjen käyttöarkkitehtuuria edustavia kohteita. Tällaisissa rakennuksissa kohteen arvoja on etsittävä muualta kuin sen rakennustaiteellisista ansioista tai suunnittelijan tunnettuudesta. Tarkasteltavia ominaisuuksia voivat olla esimerkiksi rakennustekniikka ja materiaalivalinnat, mutta myös kohteeseen liittyvät aineettomat arvot, kuten se, millaisia ilmiöitä sen rakentumisen taustalla vaikuttaa tai miten se liittyy osaksi laajempia historiallisia tapahtumaketjuja. Modernismin rakennukset ovat aineellisia kulttuuri-, yhteiskunta- ja poliittisen historian todisteita, ja ne kertovat viimeisimpien vuosikymmenten aikana vallinneista arvostuksista. Esimerkiksi Ruotsissa nuorta rakennusperintöä on alettu arvottaa siihen kiinnittyvän hyvinvointiyhteiskunnan rakentumiseen liittyvän yhteiskuntahistorian kautta, ja tutkimuksessa on tuotu esiin erityisesti modernismiin liittyneet ilmiöt.[15]

2010-luvulla nuoren rakennusperinnön arvottaminen ja suojelu on ollut esillä monissa yhteyksissä, kuten Museoviraston koordinoiman Rakennettu hyvinvointi -verkoston teemahankkeissa. Viime vuosina modernia rakennusperintöä on tutkittu mm. Keski-Suomen museon ja Päijät-Hämeen maakuntamuseon toteuttamissa rakennusinventoinneissa. Helsingin kaupunginmuseo osallistui tähän valtakunnalliseen keskusteluun toteuttamalla Helsinki City -inventoinnin ydinkeskustan vuosina 1945–1990 valmistuneista toimisto- ja liikerakennuksista. Inventointi liittyy osaltaan tähän valtakunnalliseen modernin rakennusperinnön arvoja määrittelevään keskusteluun tarkastelemalla aihetta nimenomaan liike-elämän rakentamisen ja markkinatalouden voimien muovaaman ympäristön näkökulmasta. Modernismin kohteiden rakennussuojelu on ollut toistaiseksi vähäistä, etenkin Helsingin ulkopuolella. On suojeltu usein yksittäisiä merkkirakennuksia tai esimerkiksi tunnustetun arkkitehdin kohteita. Joitakin alueita on suojeltu, viimeisimpinä Helsingissä on tehty suojelukaava Käpylän Olympiakylälle ja Kisakylälle. Jo aiemmin (vuonna 2006) suojeltiin asemakaavalla Pihlajamäen 1960-luvulla rakennettu lähiö. Silti edelleen on asemakaavoissa tyypillistä antaa suojelumääräys vain rakennuksen julkisivun suojelemiseksi. Rakennusten sisätiloja suojellaan harvoin.

Helsinki City -inventoinnin suojelusuositukset jäivät edelleen hyvin julkisivupainotteisiksi. Tämä johtui osin siitä, että aikakauden liikerakennukset on suunniteltu alkujaankin muunneltaviksi ja sisätiloja on siksi muutettu useaan otteeseen. Inventoitujen rakennusten joukossa on silti paljon myös suojelun arvoisia elementtejä, esimerkiksi alkuperäisiä ja laadukkaista materiaaleista toteutettuja rakennusosia. Suojelun ei pitäisi olla itseisarvo, vaan pitäisi aina tapauskohtaisesti miettiä, mitä on järkevää suojella ja millä on sellaista erityistä arvoa, että se halutaan säilyttää paitsi todisteena rakennuksen alkuperäisarkkitehtuurista, myös kestävänä osana tätä päivää ja rakennuksen tulevaisuutta.

 Tämä taidehistorian alaan kuuluva väitöskirja voidaan ymmärtää tieteenteoreettiseksi. Se tutkii monitieteellisestä näkökulmasta kansainvälisen taide- ja hyvinvointitutkimuksen käsitteiden käyttöä. Väitöskirjassani otan kantaa viimeaikaisessa taide- ja hyvinvointitutkimuksessa esitetyn tieteellisen tiedon luonteeseen sekä mahdollisten hyvinvointivaikutusten tutkimustulosten perusteluihin, esittäen kritiikkiä. Tieteenkritiikissä sovellan erityisesti sekä taiteentutkimuksellista lähtökohtaa että nykyaikaista hyvinvoinnin psykologiaa. Tarve teoreettiseen lähestymistapaan ja käsitteiden käytön tarkasteluun nousi yhtäältä tutkimusmateriaalista ja toisaalta käytännön kokemuksestani taiteilijana.

Väitöskirjan painopiste on visuaalisen taidetoiminnan tutkimus hyvinvointiin liittyen. Tutkimuksella tarkoitetaan työssä sekä kansainvälistä akateemista tutkimusta että taidehallinnon piirissä tehtyä tutkimustoimintaa. Tutkimusmateriaalina on käytetty vuosina 2000–2013 julkaistua ja kriittisesti valikoitua aineistoa, joka koostuu alan vertaisarvioiduista tutkimuksista sekä Arts Council Englandin julkaisuista. Visuaalinen taidetoiminta hyvinvointiin liittyvien tavoitteiden yhteydessä ymmärretään erityisesti ammattitaiteilijan fasilitoimana palveluna kliinisesti diagnosoimattomille osallistujille.

Väitöskirjan päätutkimuskysymykset ovat:

(i) Kuinka taiteilijan fasilitoimaan visuaaliseen taidetoimintaan liittyviä käsitteitä on käytetty ajankohtaisessa kansainvälisessä taide- ja hyvinvointitutkimuksessa?

(ii) Onko mahdollista kehittää uusi teoreettinen ja käsitteellinen viitekehys hyvinvointiin liittyvään, taiteilijan fasilitoimaan visuaalisen taidetoiminnan tutkimukseen?

Visuaalisen taidetoiminnan ja hyvinvoinnin tutkimus kuuluu useille tieteenaloille. Siten väitöskirjan tutkimusnäkökulma on väistämättä monitieteinen. Tieteidenvälisyyden ymmärrän tutkimusta rikastuttavana näkökulmana, joka voi luoda tilaa uudelle ajattelulle.

Ensimmäinen tutkimuksessa käytettävä näkökulma on omakohtainen kokemuksellinen tietoni, joka on peräisin taiteen ja muotoilun käytänteistä ammattitaiteilijana, taiteen ja muotoilun opettajana sekä tutkijana. Pohjautuen Donald Schönin teorioihin tämä kokemuksellinen tieto on käsitteellistetty reflektiona.

Toinen tutkimuksen näkökulma perustuu taidehistoriaan. Vaikka taidehistorialla tieteenalana on jokseenkin samanlainen kulttuurinen tausta länsimaissa, sen tutkimukselliset periaatteet ja rajat voivat vaihdella eri maissa ja yliopistoissa. Näen nykyaikaisen taidehistorian monipuolisena tutkimusalana, joka ei rajoitu vain taideteoksen tulkintaan. Sen sijaan taidehistoria voi tutkia laajemmin taiteentutkimuksellisia käsitteitä, metodologiaa ja metodeja, ja myös sitä kuinka visuaalinen taide ymmärretään toisten tieteenalojen paradigmoissa.

Kolmas tutkimusnäkökulma on filosofinen. Ensinnäkin filosofia tulokulmana käsitetään tulkintana ja keskusteluna. Toiseksi, työn tavoitteena on käsitteiden käytön ja merkityksen ymmärtäminen. Kolmanneksi, filosofi Susanne K. Langer totesi painokkaasti, että taidefilosofia edellyttää myös taiteilijan näkemyksiä taiteen merkityksestä. Yhdyn Langerin käsitykseen siitä, että taidefilosofian on ymmärrettävä taide enemmän taiteenalan sisältä käsin.

Neljäs tutkimusnäkökulma liittyy psykologiaan. Tutkimusmateriaalista nousseen tarpeen vuoksi selvitän väitöskirjassa nykyaikaisia psykologisia teorioita visuaalisen taidetoiminnan ja hyvinvoinnin yhteydessä. Langer totesi, että ei ole syytä olla käsittelemättä kysymyksiä, jotka koskevat taidetta sillä perusteella, että ne kenties kuuluvat enemmän psykologian tieteenalaan. Päinvastoin, tällainen lähestymistapa rakentaisi keinotekoisia ajattelun esteitä ja ei siten edistäisi tieteellistä kehitystä.

Käsitteellisen analyysin menetelmän tasolla väitöskirjassa sovelsin sekä Ludwig Wittgensteinin myöhäistuotannon että Mieke Balin teorioita käsitteiden käytön luonteesta. Käsitteet ymmärretään siten ensisijaisesti niiden käytön kautta taide- ja hyvinvointitutkimuksen kontekstissa.  Käsitteet ovat luonteeltaan muuttuvia, ja keskustelun kohteita. Toisin kuin termejä, käsitteitä ei pyritä määrittelemään. Tämä lähtökohta ei kuitenkaan estä ehdotustani siitä, että käsitteitä tulisi käyttää analyyttisemmin ja tarkemmin taide- ja hyvinvointitutkimuksessa.

Väitöskirjassa selvitin ensin taide- ja hyvinvointitutkimuksen alan viimeaikaista kehitystä englanninkielisellä tutkimussektorilla. Taide- ja hyvinvointitutkimus vakiinnuttaa vähitellen paikkaansa tiedemaailmassa, mutta on tutkimusalana vielä uusi. Erotin ammattitaiteilijan fasilitoiman taidetoiminnan ja taideterapian toisistaan teoreettisesti. Taideterapia ymmärretään säädeltynä sosiaali- ja terveysalojen ammatinharjoittamisena, kun taas taiteilijan fasilitoima visuaalinen taidetoiminta ymmärretään palvelutoimintaan liittyvänä ammatinharjoittamisena, joko taiteen ammattialalla toimien tai yhteistyössä sosiaali- ja terveysalojen tai vapaa-ajan toimintaan liittyvien alojen kanssa. Suositus on siten, että eettistä lupausta hyvinvoinnin edistämisen suhteen tulisi tarkastella kriittisesti ja huolellisesti taide- ja hyvinvointitutkimuksessa.  Taiteilijan fasilitoiman taidetoiminnan menetelmät ja mahdollisten hyvinvointivaikutusten tutkimus tulisi erottaa selvemmin sosiaali- ja terveystieteiden sekä taideterapian menetelmistä ja tavoitteista.

Ensisijaisen tutkimusmateriaalin käsitteellinen analyysi johti seuraaviin keskeisiin tuloksiin: sekä visuaaliseen taidetoimintaan että hyvinvointiin liittyvien käsitteiden käyttö oli osin epäjohdonmukaista, ja toisinaan ristiriitaista. Vaikka erilaisten käsitteiden määrä hyvinvointiin liittyvässä taidetoiminnan tutkimuksessa oli suuri, taidetoimintaan liittyviä käsitteitä ei kuvattu, selitetty, eikä problematisoitu riittävästi tutkimusaineistossa.

Käsitteitä ‘taide’ ja ‘hyvinvointi’ käytettiin enimmäkseen yleistävässä merkityksessä, eikä hyvinvoinnin käsitettä pyritty tarkastelemaan subjektiivisen tai psykologisen hyvinvoinnin viimeaikaisen tutkimuksen kautta. Erityisesti taidehallinnon tutkimusretoriikassa taiteen mahdolliset hyvinvointivaikutukset enemmänkin todettiin kuin todistettiin. Diskurssi hyvinvoinnin käsitteen suhteen liikkui harvoin käsitteellisesti tarkalla tai ajankohtaisella tasolla. Soveltaen Morris Weitzin taiteenfilosofiaa, tästä diskurssin strategiasta käytän käsitettä tutkimuksen ‘stated ideal’ eli ‘todettu ihanne’. Todettu ihanne tukee argumentointia taiteen yleisestä positiivisesta vaikutuksesta hyvinvoinnille.

Käsitteellisen analyysin kautta löysin tutkimusaineistosta seitsemän taidetoimintaan liittyvää käsitteellistä ryhmää: 1) taide ja taiteet; 2) taiteellinen prosessi; 3) taideaktiviteetti; 4) taideinterventio; 5) yhteisötaide; 6) osallistava taide; ja 7) luovuus. Edellä mainitut ryhmät koostuivat useista päällekkäisistä alakäsitteistä muodostaen perheyhtäläisyyksiä. Erilaisten taidetoimintaan liittyvien käsitteiden käytön analyysi osoitti, että ei ole olemassa yleisiä käsitteitä, jotka sopisivat kuvaamaan visuaalista taidetoimintaa suhteessa hyvinvointiin. Ainoastaan ​​käsitteitä ‘osallistava taide’ ja ‘yhteisötaide’, ja niiden alakäsitteitä käytettiin järjestelmällisemmin viitaten tiettyihin, usein sosiaalisen hyödyn kautta perusteltuihin taiteen käytäntöihin. Molempiin käsitteisiin liittyy yhteiskunnallisia ja yhteisöllisiä konnotaatioita. Käsite ‘taideinterventio’ viittaa sosiaali- ja terveystieteisiin liittyviin käytänteisiin, mutta sitä käytettiin usein tutkimuksissa epäjohdonmukaisesti viitaten myös taiteilijan fasilitoimiin taideprojekteihin yleisesti.

Diskurssin tasolla sekä taidehallinnon että akateemisten julkaisujen tutkimusaineistosta puuttuivat kriittiset näkökulmat. Alkuperäiset hypoteesit taidetoiminnan myönteisistä hyvinvointivaikutuksista asetettiin harvoin kyseenalaisiksi. Neutraaleja tai negatiivisia tuloksia suhteessa hyvinvointivaikutuksiin nostettiin esille harvoin. Tutkimusaineistossa kuvattiin usein monia sosiaalisia tai yhteiskunnallisia ongelmia, joiden avulla argumentoitiin taidetoiminnan positiivista vaikutusta hyvinvoinnille. Taidetoiminnan taiteellisten tai esteettisten arvojen tai taiteen itseisarvon sijaan argumentointi rakennettiin usein välineellisten, instrumentalististen arvojen varaan.

Tutkimusaineiston diskurssi erityisesti akateemisissa tutkimuksissa oli pääasiassa peräisin sosiaali- ja terveystieteiden aloilta, ja useimmat tutkimukset oli julkaistu sosiaali- ja terveystieteiden vertaisarvioiduissa julkaisuissa. Akateemisten tutkimusten käsitteiden käyttö ja diskurssi erosi huomattavassa määrin taiteentutkimuksellisista aloista, kuten taidehistoriasta, taidefilosofiasta tai taiteellisesta tutkimuksesta. Tutkimusmetodologia, teoreettiset puitteet sekä yksittäiset tutkimusmenetelmät noudattelivat sosiaali- ja terveystieteiden lähtökohtia. Valtaosassa akateemisia tutkimuksia käytettiin kuitenkin vain yhden osallistujaryhmän tutkimusasetelmaa, ja osallistujaryhmien koot olivat suhteellisen pieniä. Vain muutamassa tutkimuksessa huomioitiin tieteellisesti relevantti psykologinen tulosmuuttuja tai kontrolliryhmä.

Tutkimustieto oli rakennettu pääasiassa osallistujilta kerätyn kirjallisen ja verbaalisen tiedon varaan. Tutkimusmenetelmät keskittyivät pitkälti osallistujien kokemuksen jälkeisiin haastattelu- tai kyselymenetelmiin, eikä taidetoiminnan tilanteen havainnointiin tai analyysiin visuaalisesta tutkimusaineistosta. Osallistujilta saatu tieto hyväksyttiin valtaosin realistisina näkemyksinä hyvinvointiin liittyvistä kokemuksista. Useat hyvinvoinnin psykologian tutkijat, kuten Mihaly Csikszentmihalyi ovat kuitenkin kyseenalaistaneet kokemuksen jälkeisen tiedonkeruun hyödyllisyyden haastattelu- tai kyselymenetelmin. Väitöskirjassa esitänkin, että kokemukseen liittyvää toimintaa tulisi tutkia enemmän taidetoiminnan tilannetta havainnoiden, ja käyttäen hyväksi sekä relevantteja psykologisia että taiteentutkimuksellisia menetelmiä. Liittyen tutkimusmenetelmiä koskevaan kritiikkiin, esittelen ehdotuksen uudeksi taidetoiminnan tilanteeseen, paikkaan ja kontekstiin liittyväksi in situ -tutkimusmenetelmäksi.

Vaikka aineiston tutkimukset esittivät tavoitteellisesti tutkivansa taidetta tai visuaalista taidetoimintaa, visuaalisten taiteiden erilaiset käytänteet tutkimustilanteissa jäivät liian vähälle huomiolle tai epäselviksi. Suuri osa tutkimuksista ei selvittänyt taidetoiminnan luonnetta ja merkitystä produktiona ja prosessina, visuaalisten taidemuotojen eroja verrattuna toisiinsa tai toiminnan kautta luotujen visuaalisten taideteosten tulkintaa ja arvoa. Tutkimusaineistosta puuttuivat lähes täysin taiteilijoiden näkemykset siitä, kuinka hyvinvointiin liittyvää taidetoimintaa voidaan suunnitella tai tutkia. Seurauksena oli, että akateemiset tutkimukset tuottivat hyvin samankaltaisia tuloksia​​, joiden kautta taidetoiminta ylipäänsä nähtiin positiivisena hyvinvoinnin edistämisen suhteen.

Johtopäätöksenä esitän, että visuaalisten taiteiden hyödyntäminen hyvinvointiin liittyvässä tutkimuksessa erityisesti sosiaali- ja terveystieteiden aloilla edellyttäisi lisää sekä taiteellisen toiminnan käsitteiden että taiteellisten prosessien ymmärtämistä. Taiteentutkimuksellisia lähtökohtia tulisi käyttää lisää tutkimuksessa. Toisaalta taide- ja hyvinvointitutkimus hyötyisi nykyaikaisen hyvinvoinnin psykologian käsitteiden ja tutkimusmenetelmien tarkemmasta käyttämisestä.

Tieteenkritiikki on tärkeä osa yliopistollisen tutkimuksen tarkoitusta. Kritiikki ei kuitenkaan toteuta tarkoitustaan, mikäli uusia vaihtoehtoja ja näkökulmia tutkimukseen ei esitetä.

Tutkimusmateriaalista löytämäni teoreettisten ja käsitteellisten viitekehysten puute johti jatkotutkimukseen, jonka tavoitteena oli selvittää mitkä hyvinvoinnin psykologian ajankohtaiset käsitteet ovat relevantteja visuaalisen taidetoiminnan ja hyvinvoinnin tutkimusta koskien. Näen positiivisen psykologian tutkimusalan validina ja ajankohtaisena lähtökohtana. Väitöskirjassa tutkin siten psykologian käsitteiden subjektiivinen hyvinvointi (SWB), psykologinen hyvinvointi (PWB), hedoninen ja eudaimoninen hyvinvointi (EWB) ja ‘flow’ merkitystä.

Pohjautuen Ed Dienerin teorioihin, subjektiivinen hyvinvointi ymmärretään psykologian alana, joka tutkii tyytyväisyyttä elämään ja tärkeisiin elämänalueisiin sekä positiivisia ja negatiivisia affekteja. Psykologinen hyvinvointi ymmärretään erityisesti Carol D. Ryffin teorioiden kautta itsensä hyväksymisenä, positiivisina suhteina muihin ihmisiin, autonomiana ja itsensä toteuttamisena, ympäristön hallintana, elämän tarkoituksena ja persoonallisena kasvuna. Väitöskirjassa seuraan kuitenkin psykologisen hyvinvoinnin eudaimonista tutkimussuuntausta, joka ymmärtää eudaimonisen ja hedonisen hyvinvoinnin erilaisina, mutta toisiinsa liittyvinä psykologian käsitteinä. Eudaimonisen hyvinvoinnin tutkimuksessa suosittelen erityisesti Alan Watermanin ja kollegoiden tutkimusnäkökulmaa taidetoiminnan suhteen relevanttina, koska se on suuntautunut hyvinvointia mahdollisesti lisäävien aktiviteettien tarkasteluun.

Kriittisen arvioinnin ja käsiteanalyysin pohjalta rakensin uuden teoreettisen ja käsitteellisen viitekehyksen, joka huomioi sekä taiteentutkimuksellisia että hyvinvoinnin psykologian tutkimusalan näkökulmia. Tavoitteeni on siten aidon, monitieteellisen dialogin edistäminen tieteiden välillä.

Pohjautuen erityisesti Alan Watermanin ja Veronika Hutan viimeisimpiin teorioihin yhdistän eudaimonian ja hedonian väitöskirjassa taidetoimintaan psykologisina tutkimuskäsitteinä. Eudaimonia ymmärretään siten muun muassa persoonalliseen kasvuun ja itsensä toteuttamiseen ja hedonia subjektiivisiin kokemuksiin, kuten mielihyvään liittyvinä käsitteinä taidetoiminnan yhteydessä.

Liitän Csikszentmihalyin alkuperäisen, visuaalisten taiteilijoiden työskentelyn havainnoinnin pohjalta syntyneen flow-käsitteen eudaimoniseen ja hedoniseen hyvinvointiin. Seuraten Watermania ehdotan, että flow käsitteenä sisältää itse asiassa kaksi merkitystä:  taitojen ja toiminnan haasteiden optimaalisen tasapainon sekä kognitiivis-affektiivisten kokemusten tason.

Uudessa, tutkimukseen suunnitellussa viitekehyksessä olen pyrkinyt ottamaan huomioon visuaalisen taidetoiminnan tilanteen ja kontekstin. Viitekehys noudattelee seuraavia lähtökohtia: Visuaalisia taiteita tarkastellaan osallistujaryhmän toimintaan liittyvien näkökulmien kontekstissa. Taidetoiminta on osallistujan vapaa-aikaan liittyvää toimintaa, mutta taiteilijan ammatinharjoittamista ja fasilitoimaa. Hyvinvointi käsitteellistetään psykologisena hyvinvointina, eudaimonisen ja hedonisen hyvinvoinnin kontekstissa. Eudaimonia käsitteellistetään, erityisesti toimintaan liittyen, itsensä toteuttamisena, itseilmaisuna, merkityksenä, arvona, persoonallisten vahvuuksien kehittämisenä ja mielenkiintona. Eudaimonisen hyvinvoinnin ydinkäsitteeksi nostan siten merkityksellisyyden. Ydinkäsitettä lähellä olevat käsitteet ovat toimintaan liittyvät positiiviset suhteet ja vuorovaikutus sekä itsensä hyväksyntä. Hedonia on käsitteellistetty toimintaan liittyvien mielihyvän, nautinnon ja rentoutumisen subjektiivisina kokemuksina.

Viitekehys kiinnittää huomiota taidetoiminnan fasilitoinnin, toiminnan ympäristön, osallistumisen tapojen, taideaktiviteettien sisällön, taiteellisen prosessin ja teosten tulkintatapojen tutkimuksen merkitykseen. Viitekehyksen tarkoitus ei ole olla rajoittava, vaan se on uusi ehdotus ja keskustelun avaus tutkimuksessa käytettävistä käsitteistä ja näkökulmista. Osallistujan sisäinen motivaatio, persoonallisen ilmaisun mahdollisuus ja kokemuksellisuus nostetaan tärkeiksi tutkimuskohteiksi. Visuaalinen taidetoiminta voi lisätä eudaimonista hyvinvointia, jos toiminnalla arvioidaan olevan arvoa ja merkitystä, toiminta tarjoaa mahdollisuuksia persoonalliseen ilmaisuun ja kasvuun, ja toiminta ja sitoutuminen siihen ovat sisäisesti ​​motivoituneita. Johtopäätökseni on, että visuaalisen taidetoiminnan arvioitu merkityksellisyys,’meaningfulness’, tulisi olla välineellisiä arvoja suuremmassa roolissa taide- ja hyvinvointitutkimuksessa.

Yhteenvetona, väitöskirjassa esitän käsitteellisen analyysin ja tieteenkritiikin lisäksi uuden teoreettisen yhteyden visuaalisen taidetoiminnan sekä eudaimonian ja hedonian välille hyvinvoinnin psykologian käsitteinä. Väitöskirjani suosittelee kiinnittämään huomiota siihen, kuinka hyvinvointia voidaan tutkia visuaalisessa taidetoiminnassa siten, että käytetään hyväksi ajankohtaisia näkemyksiä psykologisesta hyvinvoinnista ja positiivisesta psykologiasta. Se tarjoaa siten uuden näkökulman siihen, millä tavalla monitieteistä tutkimusta voidaan tulevaisuudessa tehdä.

Väitöskirjan tuloksista on hyötyä hyvinvointiin liittyvien taideaktiviteettien tutkimuksessa taide- ja kulttuurisektorin lisäksi myös sosiaali- ja terveysaloilla sekä laajemmin vapaa-aikaan liittyvässä tutkimustoiminnassa. Väitöskirjasta on lisäksi hyötyä eudaimonisen psykologian tutkimussuuntauksen kehittämisessä. Tuloksia voidaan hyödyntää myös taide- ja muotoilualan sekä sosiaali- ja terveysalan korkeakoulutuksessa.

Tässä TAHITI-lehden numerossa jatketaan Jyväskylän yliopistossa 12–13 helmikuuta 2015 järjestettyjen kuudensien taidehistorian päivien teeman – kulttuuriympäristön – käsittelyä. Kulttuuriympäristö: käsitteet, keinot ja konkretia -konferenssin esitelmissä kulttuuriympäristöä lähestyttiin monipuolisesti erilaisista näkökulmista ja moninaisten aineistojen avulla. Esitelmien lähestymistapojen ja aiheiden kirjo voidaan jäsentää kahdeksi – joskin monin tavoin toisensa leikkaavaksi – temaattiseksi kokonaisuudeksi. Konferenssiesitelmien pohjalta kootussa lehden edellisessä teemanumerossa (TAHITI04/2015) kulttuuriympäristöä tarkasteltiin erityisesti kulttuuriympäristö- ja kulttuuriperintöhallinnon, -prosessien ja -politiikan näkökulmista. Tässä konferenssiesitelmiin pohjautuvassa toisessa numerossa liikutaan kulttuuriympäristöihin liittyvien kuvien ja mielikuvien teemoissa. Näissä teemoissa kuvat, mielikuvat, paikat, tunteet, kokemukset, muistot ja tulkitsemisen prosessit kietoutuvat yhteen. Kuten yksi konferenssin pääpuhujista, Helsingin yliopiston museologian lehtori Suzie Thomas, kirjoittaa lehden edellisen numeron kolumnissaan, konferenssin pääpuhujiksi kutsuttiin tarkoituksellisesti asiantuntijoita muilta tieteenaloilta kuin taidehistoriasta. Valinnan tavoitteena oli monipuolistaa ja monialaistaa konferenssin keskusteluja. Neljä pääpuhujaa lähestyi kulttuuriympäristö-teemaa museologian, kulttuuriperinnön hoidon, maisemansuojelun ja -hoidon, taidekasvatuksen ja taiteen tutkimuksen näkökulmista. Myös lähes puolet konferenssiesitelmien pitäjistä oli muita kuin taidehistorioitsijoita.

Konferenssin pääpuhujien esitelmien aiheet ja näkökulmat kiinnittyvät erityisesti tämän jälkimmäiseen numeron teemoihin: esitelmissä kulttuuriympäristöt nähtiin monin tavoin muistojen, tunteiden, performatiivisen toiminnan, katseen, representaatioiden ja mielikuvien kyllästäminä ja tuottamina. Göteborgin yliopiston kulttuuriperinnön hoidon professori Ola Wetterberg käsitteli esitelmässään vanhoihin kirkkoihin liittyviä uusia arvoja ja kirkkojen muuttuvia käyttö- ja hallintotapoja Ruotsissa, jossa kirkko ja valtio erotettiin toisistaan vuonna 1995. Jyväskylän yliopiston taidekasvatuksen professori Pauline von Bondsdorff korosti esitelmässään menneisyyden monimuotoisuuden huomioimista pohdittaessa tulevaisuuteen vaikuttavia kulttuuriympäristöarvoja ja kiinnitti huomiota siihen, miten visuaalisten merkkien, symbolien ja jälkien lisäksi näkymättömät tarinat ovat keskeinen osa kulttuuriympäristöä. Suzie Thomas puhui esitelmässään ympäristöön kiinnittyvistä traumaattisista kokemuksista ja ns. synkän kulttuuriperinnön (dark heritage) arvoista ja merkityksistä. Konferenssin päätti ympäristöministeriön ympäristöneuvos Tapio Heikkilän esitelmä, jossa hän hahmotteli maiseman käsitteen historiallista muutosta, pohti maiseman fyysisen muutoksen havainnoimista ja tallentamista visuaalisen maisemaseurannan keinoin  ja esitteli vuonna 2000 laadittua Eurooppalaista maisemayleissopimusta. Tässä numerossa julkaistu Heikkilän artikkeli pohjautuu hänen esitelmäänsä.

Konferenssi toi yhteen monia perinteisesti omille sektoreilleen rajautuvia näkökulmia kulttuuriympäristöstä. Tämän jälkimmäisen teemanumeron artikkeleissa avataan näitä tärkeitä hallinto- ja politiikkadiskursseissa usein unohtuvia tai maininnan tasolle jääviä näkökulmia muun muassa paikkoihin kiinnittymisen prosesseista, kuulumisen tunteen rakentumisesta ja ympäristön merkityksellistämisestä kokemusten, tekstien, kuvien ja mielikuvien avulla.

Sekä Tahiti6-konferenssin esitelmissä että TAHITI04/2014 ja TAHITI01/2016 teemanumeroiden artikkeleissa kulttuuriympäristö-käsitettä on pohdittu, käytetty ja hyödynnetty monin eri tavoin ja kulttuurin ja ympäristön suhdetta on tarkasteltu laajasti eri tieteenalojen näkökulmista. Teemanumeroiden tavoitteena on omalta osaltaan toimia kannustimena kulttuuriympäristö-käsitteen mahdollisuuksien ja käyttökelpoisuuden pohdinnalle.

Kulttuuriympäristö-teemanumeroiden toimittaminen on osa Kuuvan tutkijatohtoriprojektia (SA250800) ja Lähdesmäen akatemiatutkijaprojektia (SA274295) ja Euroopan tiedeneuvoston rahoittamaa EUROHERIT-hanketta (ERC StG 636177).

1800-luvun loppupuolella monet norjalaistaiteilijat etsiytyivät Oslovuonon länsirannikolla sijaitsevaan Åsgårdstrandiin viettämään kesiään. Yksi taiteilijoista oli Edvard Munch (1963–1944), joka Elämäfriisissään kuvasi usein pikkukaupungin rantamaisemia. Myöhemmin myös monet Munchin taiteesta kiinnostuneet taiteilijat ja tutkijat ovat hakeutuneet Åsgårdstrandiin – heidän joukossaan brittiläinen nykytaiteilija Tracey Emin (s. 1963), jonka teoksen Homage to Edvard Munch and All My Dead Children (1998) voi mieltää feminiiniseksi kommentiksi Munchin rakkausteemalle. Artikkelissa taiteen ja kulttuuriympäristön suhdetta lähestytään Munchin ja Eminin Åsgårdstrandiin sijoittuvien kuvien ja tekstien kautta. Keskeisiä käsitteitä ovat kuva, mielikuva, kokemus ja moniäänisyys.

Edvard Munch (1963–1944) vietti kesiään Oslovuonon länsirannikolla sijaitsevassa Åsgårdstrandissa vuodesta 1885 lähtien – aluksi lapsuudenperheensä kanssa, myöhemmin yksin. Pikkukaupungin repaleinen ja koristeellinen rantaviiva kiemurtelee hänen Elämänfriisissään lukuisten teosten taustamaisemana. Monet Munchin aikalaistaiteilijat hakeutuivat Åsgårdstrandiin sen erityislaatuisen valon vuoksi. Esimerkiksi Munchin taiteesta kirjoittanut taiteilija Pola Gauguin (1883–1960) on luonnehtinut Åsgårdstrandin iltavalon erityisyyden syntyvän siitä, että kaupungin matala kukkula luo varjonsa rannan kapealle maakaistaleelle, kun ilta-aurinko yhä valaisee taivasta. Tällöin syntyy kiinnostavia kontrasteja tumman rannan ja yhä vaalean meren välillä.[1] Gauguinin kuvaama ilmiö näkyy myös useissa Munchin teoksissa. Munch koki Åsgårdstrandissa monia elämänsä ja taiteensa kannalta merkityksellisiä tapahtumia ja kuvasi sen rantamaisemaa niin tiheästi ja intensiivisesti, että sitä voi perustellusti kutsua hänen sielunmaisemakseen. Myös monet Munchin taiteesta kiinnostuneet taiteilijat ja tutkijat, kuten Britannian tunnetuimpiin ja palkituimpiin nykytaiteilijoihin lukeutuva Tracey Emin (s. 1963), ovat etsiytyneet teoksissaan Åsgårdstrandiin. Paikkakunta on monipuolinen kohde taiteen ja kulttuuriympäristön suhdetta käsittelevälle tutkimukselle, koska useat taiteilijat ovat luoneet siihen merkityksellisiä suhteita. Erityisen mielenkiintoisen Åsgårdstrandista tekee paikkakuntaan liittyvä kuvien kerroksellisuus. Eminin videoteoksen Homage to Edvard Munch and All My Dead Children (1998) voi käsittää feminiiniseksi kommentiksi Munchin Elämänfriisissään käsittelemille teemoille. Oman lisäkerroksensa kulttuuriympäristöön tuo kokija, joka lähestyy paikkakuntaa Munchin ja Eminin teosten pohjalta luomiensa mielikuvien kautta.

Vuonna 2010 valmistuneessa taidehistorian väitöskirjassani Symbol, Munch and Creativity: Metabolism of Visual Symbols analysoin Munchin kuutamomaisemia, joista monet sijoittuvat Åsgårdstrandiin.[2] En päässyt vierailemaan paikkakunnalla väitöskirjaa tehdessäni, vaan vasta muutama vuosi työn valmistumisen jälkeen, syyskuussa 2013, Oslossa järjestetyn Munch 150 vuotta -juhlakonferenssin yhteydessä. Åsgårdstrandin rannalla kävellessäni pohdin: Kirjoittaisinko Munchin symboliikasta eri tavoin vierailuni jälkeen? Kuinka kokemus Åsgårdstrandista kulttuuriympäristönä, fyysisesti olemassa olevana paikkana vaikutti omaan kokemukseeni Munchin taiteesta? Miksi tuntui tärkeältä päästä vierailemaan Munchin teosten taustamaisemassa, ja miksi myös monet muut hänen taiteestaan kiinnostuneet ovat etsiytyneet Åsgårdstrandiin paikan hankalasta saavutettavuudesta huolimatta?

Artikkelissa tarkastelen kuvan, kokemuksen ja kulttuuriympäristön suhdetta Åsgårdstrandin viitekehyksessä. Pohdin, millaisia kerrostumia taiteen ja kulttuuriympäristön suhteessa voi hahmottaa, ja kuinka fyysinen ympäristö, kuvat ja mielikuvat limittyvät toisiinsa. Aineistoni koostuu Munchin ja Eminin Åsgårdstrandiin liittyvistä kuvista, videoista ja teksteistä ja lähestyn sitä käsite-, kuva- ja tekstianalyysin keinoin. Lähden liikkeelle Munchin Elämänfriisin ja Åsgårdstrandin suhteesta ja etenen Eminin Munch-suhteen kautta hänen teokseensa Homage to Edvard Munch and All My Dead Children (1998). Tapaustutkimukset esiteltyäni analysoin esimerkkejä teoreettisten taustakäsitteiden avulla. Kuvan ja mielikuvan lisäksi muita taustakäsitteitäni ovat moniäänisyys sekä havaittu, eletty ja esitetty ympäristö, joita esimerkiksi taidehistorioitsija ja kaupunkitutkija Ulla Pohjamo sovelsi väitöskirjassaan Esikaupunki moniäänisenä kulttuuriperintönä – Oulun Hietasaari (2012).[3] Artikkelin päätännössä pohdin edelleen kuvien, mielikuvien ja kulttuuriympäristön suhdetta ja peilaan Munchin ja Eminin teoksia omaan kokemukseeni Åsgårdstrandista.

Taiteeseen liittyvissä keskusteluissa erotetaan usein toisistaan elämys ja kokemus. Erottelulla on juurensa saksan termeissä Erlebnis ja Erfahrung. Estetiikkaan kytkeytyvä elämys viittaa niihin voimallisiin ja vavahduttaviin kokemuksiin, joita voidaan kokea esimerkiksi taiteen tai luonnon äärellä. Laajempi kokemuksen käsite sulkee sisäänsä myös elämyksellisyyden, jonka lisäksi se voi viitata neutraalimpiin kokemisen muotoihin, kuten elämän aikana hankittuun laajempaan kokemusvarantoon tai asiantuntijuuteen.[4] Munchin, Eminin ja Åsgårdstrandin suhdetta tarkasteltaessa on tärkeää pohtia kokemuksen ja elämyksen problematiikkaa suhteessa autenttisuuden ja kultin käsitteisiin, joita sivutaan artikkelin loppupuolella.

Munchin suhdetta Åsgårdstandiin on käsitelty lukuisissa yhteyksissä vähintään maininnanomaisesti ja kokonaisvaltaisemmin esimerkiksi tuoreehkoissa Jan Åke Petterssonin toimittamassa teoksessa Kjaerlighetens Strand. Edvard Munch og Åsgårdstrand (2010) ja Hans-Martin Frydenberg Flaattenin teoksessa Måneskinn i Åsgårdstrand. Edvard Munch (2013).[5] Teoksessa Kjaerlighetens Strand on Munchin ja Åsgårdstrandin suhdetta käsittelevä kronologisen katsaus ja kolme artikkelia, jotka pureutuvat aiheeseen esimerkiksi rakkauden, muiston, mieleenpalautuksen, kokeilun, toiston, modernisoinnin ja maiseman käsitteiden kautta. Lisäksi teos sisältää Munchin omia Åsgårdstrandiin liittyviä tekstejä. Frydenberg Flaatten puolestaan tarkastelee Munchin ja hänen teostensa suhdetta Åsgårdstrandiin vuodesta 1885 aina 1930-luvulle saakka ja esittelee myös aikalaisvalokuvia paikkakunnalta. Edellä mainittujen julkaisujen lisäksi hyödynnän Tracey Eminin kirjoituskokoelmia Stangeland (2005) ja My Life in a Column (2011) sekä Tone Lyngstad Nyaasin toimittamaa teosta Munch by Others (2013), jonka avausartikkeli ”Tracey Emin. Pain on The Shore of Love” käsittelee yhteyksiä Munchin ja Eminin välillä. Elämänfriisiä pidetään Munchin pääteoksena, ja se sisältää erityisesti hänen uransa varhaisvaiheen keskeisiä aiheita 1890-luvulta, kuten Madonna, Naisen kolme elämänvaihetta, Elämäntanssi, Melankolia, Huuto, Kuollut äiti ja lapsi ja Metabolismi.  Elämänsä aikana Munch teki useimmista friisinsä aiheista eri versioita – piirroksia, maalauksia ja grafiikkaa – ja käsitteli monia aiheitaan myös proosarunoissaan. Taiteilijan mukaan Elämänfriisin päätarkoituksena oli kuvata ihmiselämää syntymästä kuolemaan ja auttaa ihmisiä ymmärtämään elämää. Munch sai idean teoskokonaisuuteensa Pariisin Saint-Cloudissa vuonna 1889. Rakkaus -niminen teossarja oli ensimmäisen kerran esillä Berliinissä vuonna 1893, ja sen jälkeen taiteilija esitteli friisiä erilaisissa kokoonpanoissa. Esimerkiksi vuonna 1902 se esiteltiin Berliinissä otsikolla ”Näyttely elämän kuvista”, ja friisi jakautui neljään teemaan: 1) Rakkauden siemen, 2) Rakkaus, joka kukoistaa ja kuolee, 3) Elämisen ahdistus ja 4) Kuolema. Åsgårdstrandin rantamaisema on erityisen keskeinen friisin kahdessa ensimmäisessä teemassa. Berliinin versio Elämänfriisistä vuodelta 1902 toisinnettiin Oslossa syksyllä 2013, jolloin Munchin syntymästä tuli kuluneeksi 150 vuotta.

Munchin Elämänfriisissä on vahvoja omaelämäkerrallisia aineksia, mikä selittyy osittain Kristiania-boheemien taustavaikutuksen kautta. Kristiania-boheemit olivat 1880-luvun norjalaisia naturalistikirjailijoita ja -taiteilijoita, jotka olivat ryhmittyneet Hans Jaegerin (1854–1910), poliittisesti anarkistisen kirjailijan ja filosofin ympärille. Munch oli ryhmässä mukana melko passiivisesti, mutta erityisesti Kristiania-boheemien vaatimus ”Sinun on kirjoitettava oma elämäsi” vaikutti hänen taiteeseensa. Vaikka Munch kuvasi taiteessaan elettyä elämäänsä, on kuitenkin tärkeää muistaa, ettei hän kuvannut kokemuksiaan yksi yhteen – niitä suodattamatta, muuntelematta tai liioittelematta. Ensimmäisenä kesänään Åsgårdtrandissa vuonna 1885 Munch koki elämänsä ensimmäisen suuren rakkauden ja romanssin naimisissa olevan Millie Thaulowin (1860–1937) kanssa. Romanssinsa eri vaiheista taiteilija sai tärkeitä rakennusaineksia Elämänfriisiinsä, ja Åsgårdstrandin ornamentaalinen rantaviiva ja rantametsikkö toimivat usein näiden teosten taustamaisemana. Munch kuvaili romanssiaan toistuvasti muistiinpanoissaan, pyrkien kohti kaunokirjallista ilmaisutapaa. Munch esimerkiksi vertasi kokemustaan ”naiseuden mysteerin edessä” ihmeelliseen musiikkiin, joka oli välillä hellää, välillä houkuttelevaa, jopa piinaavaa.[7]Munch liitti romanssiinsa myös uskonnollisia aineksia muun muassa vertaamalla rantametsikköä goottilaiseen kirkkoon pilareineen: ”Täällä kävelimme minä ja hän yhdessä suuressa kuusimetsässä – puunrungot toisensa jälkeen seisoivat kuin suorat pylväät goottilaisessa kirkossa – ja korkealla yläpuolella oksat kaareutuivat muodostaen kirkon katon” (Edvard Munch, suom. Sari Kuuva).[8] Ensirakkauden lisäksi Åsgårdstrand kehysti muitakin Munchin elämän keskeisiä käännekohtia, kuten dramaattisen ampumavälikohtauksen, joka katkaisi taiteilijan suhteen hänen naisystäväänsä Tulla Larseniin (1869–1942) vuonna 1902.[9]

Elämänfriisiin liittyvässä julkaisussaan vuodelta 1918 Munch kertoo, että friisi on ajateltu sarjaksi dekoratiivisia kuvia elämästä: ”Niiden (maalausten) läpi taipuu kaareva rantaviiva, ulkopuolella on meri, joka on alituisessa liikkeessä, ja puiden lehvistön alla eletään monivaiheista elämää iloineen ja suruineen” (Edvard Munch, suom. Mikko Kilpi).[10] Taidekeräilijä Rolf Stenersen (1899–1978) puolestaan kertoo Munchin muistelleen Åsgårdstrandia esimerkiksi seuraavasti:

Oletteko kävellyt rantalinjaa pitkin ja kuunnellut merta? Oletteko koskaan huomannut, kuinka iltavalo sulautuu yöhön? En tiedä muuta paikkaa, jossa on niin kaunis iltahämärä. Eikö ole surullista, että olen maalannut siellä kaiken maalattavissa olevan? Siinä kylässä käveleminen on kuin kävelemistä minun omien kuvieni joukossa. Minussa herää usein voimakas maalaushalu kävellessäni Åsgårdstrandissa. (Edvard Munch, suom. Sari Kuuva.) Kuten taiteilija kertoo, kaareva rantaviiva, jatkuvasti liikehtivä meri ja erilaiset valovaikutelmat herättivät hänen maalaushalunsa. Munch tunsi Åsgårdstrandin rantamaiseman niin hyvin, että pystyi ulkomuistista toistamaan rantaviivan muotoja piirroksissaan ja maalauksissaan, myös ulkomailla oleskellessaan. Toistamisen lisäksi Munch myös abstrahoi. Esimerkiksi monet Melankolia-teoksen luonnokset suhteessa valokuviin Åsgårdstrandin rantamaisemasta 1800–1900 -luvun vaihteesta osoittavat, kuinka Munch on pelkistänyt rantaviivaa ja korostanut tiettyjä elementtejä maisemassa.

Aluksi Munch asui Åsgårdstranissa vuokramajoituksessa, mutta vuonna 1898 taiteilija hankki sieltä itselleen pienen puutalon, jonka aiempi omistaja oli merimies. Talon ylpeä uusi omistaja kuvaili vuonna 1899 tunnelmiaan seuraavasti:

     

    Omassa talossaan minkään ei tarvinnut häiritä häntä – Se oli hänen omaisuuttaan […] ja ulkona merellä olivat kaikki puut hänen – kivet – linnut – ranta – ja vesi joka ryöppysi kiviä vasten – yläpuolella oli hänen taivaansa ja hänen tähtensä (Edvard Munch, suom. Sari Kuuva.) Munchin kuoleman jälkeen hänen talonsa Åsgårdstrandissa on toiminut museona, jossa on vieraillut myös taiteilijoita. Yksi vierailijoista on Tracey Emin, joka on monissa yhteyksissä kertonut jo opiskeluaikanaan heränneestä kiinnostuksestaan Munchin taiteeseen. Erityisesti Eminiä kiinnosti Munchin ajaton tunneilmaisu. Aluksi Emin tutustui Munchin taiteeseen kirjojen välityksellä, mutta myöhemmin hän on vieraillut Norjassa – sekä Oslossa tapaamassa suosikkiteostaan Huutoa että Åsgårdstrandissa, Munchin talossa. Munchia ja Eminiä yhdistävät toisiinsa esimerkiksi taiteellisten teemojen käsittely kirjoittamalla, omaelämäkerrallisten, intiimien ja tunnustuksellisten elementtien hyödyntäminen taiteessa, eksistentiaaliset teemat, kuten rakkaus, seksuaalisuus, ahdistus, sekä omaperäinen herkkyyden ja raakuuden vuorovaikutus.[13]

Emin itse on kuvaillut kokemuksiaan ja ajatuksiaan Munchin taiteesta muun muassa seuraavasti:

    Tein kerran toisen pyhiinvaelluksen: tapaamaan Munchin Huutoa. Olin viettänyt päiväkausia itkien. Silmiini koski; ne olivat pöhöttyneet ja turvonneet pallot. En ollut syönyt tai nukkunut kunnolla viikkoihin, ja siellä minä olin, Norjassa, tekemässä kunniaa suosikkimaalaukselleni. Mutta kunnianosoitus ei ollut tarpeeksi. Halusin hypätä kuvan sisään ja tuudittaa huutoa käsivarsillani. Toinen kadotettu sielu. (Tracey Emin, suom. Sari Kuuva.)[14]

    Tällaisia asioita Edvard Munch maalasi. Tällaisista asioista Ibsen kirjoitti. Näkymättömät asiat, jotka ovat siellä, jotka tekevät itsensä tunnetuksi jokapäiväisen olemassaolomme kautta. (Tracey Emin, suom. Sari Kuuva.)[15]

Emin siis kertoo samastuvansa voimakkaasti Munchin huutavaan ihmishahmoon, mutta myös vaikuttuvansa Munchin ja muiden pohjoismaisten taiteilijoiden kuvaamasta erityislaatuisesta kohtalonomaisesta tunnelmasta, joka ilmentää universaalien fysiologisten voimien vaikutusta yksilön sielunelämään. Emin on hyödyntänyt taiteessaan eri tekniikoita ja medioita, muun muassa piirustusta, maalausta, kuvanveistoa, tekstiilitaidetta ja videota. Hänen Åagårdstrandissa kuvattu videoteoksensa Homage to Edvard Munch and All My Dead Children (1998) sijoittuu samaan maisemaan kuin monet Munchin tunnetuimmista teoksista, esimerkiksi Melankolia, Myrsky ja Tyttöjä sillalla.

Videoteoksessaan Homage to Edvard Munch and All My Dead Children Emin käsittelee abortteihinsa liittyviä muistojaan. Teoksessa taiteilija makaa sikiöasennossa pienellä laiturilla Munchin talon alapuolella. Kamera kuvaa välillä taiteilijan alastonta kehoa, välillä auringon valossa läikehtivää merta ja taivasta. Maiseman sävyt vaihtelevat keltaisesta syvän siniseen ja violettiin. Etualan laituri erottuu tummana ja kulmikkaana värikkäästä ja aaltoilevasta taustamaisemastaan. Teoksen äänimaisema muodostuu minuutin kestävästä huudosta, joka heijastaa surua ja epätoivoa. Vaikka Eminin teos sijoittuu Åsgårdstrandiin, Munchin teokset Huuto ja Madonna, joihin Eminin kunnianosoitus suorimmin viittaa, eivät suoranaisesti liity paikkakuntaan. Huudon taustamaisema on näkymä Ekebergin rinteestä kohti Osloa ja Madonnaa puolestaan ympäröi abstrakti, tumma tila. Eminin teos muistuttaa erityisesti Madonna-aiheen (1895–1902) litografisesta versiosta, jossa sikiö on sijoitettu omaan tilaansa kuvan kehykseen.[16] Teoksellaan Emin tuo Åsgårdstrandin rantamaisemaan uuden kerrostuman, feminiinisen kommentin Munchin rakkausteemalle ja tämän esimerkiksi Madonna-aiheessaan kuvaamalle hedelmöittymisen hetkelle, jossa syntymän, elämän ja kuoleman teemat nivoutuvat yhteen. Munch on kirjoittanut aiheesta esimerkiksi seuraavaa:

    Kuunvalo liukuu yli kasvojesi – jotka ovat täynnä kaikkea maallista tuskaa ja kauneutta. Sinun huulesi ovat kuin kaksi rubiininpunaista käärmettä ja verentäyteiset kuin karmiininpunainen hedelmä – ne avautuvat lempeästi, vaikkakin tuskaisasti, ruumiin hymy – Nyt sukupolvet toisiinsa liittävä ketju on lähtenyt etenemään – Yhtenä kehona me liu’umme suurelle merelle – pitkillä aalloilla, joiden väri vaihtelee syvästä violetista verenpunaiseen. (Edvard Munch, suom. Sari Kuuva.)[17]

Emin on käsitellyt aborttikokemuksiaan myös piirroksissaan ja lukuisissa teksteissään, joista keskeisin on ”Abortion: How it Feels” teoksessa Strangeland (2005). Tekstissään Emin kuvailee elämäntilannettaan aborttipäätöksensä aikoihin, poikaystävänsä, lääkäreiden ja hoitajien suhtautumistapaa päätökseen sekä havaintojaan, ajatuksiaan, tuntemuksiaan ja kokemuksiaan toimenpiteen yhteydessä. Teksti on syvän emotionaalista, kuten seuraavat katkelmat osoittavat:

Edeltävä yö oli ollut täynnä unia, hikoilua, huonovointisuutta. Ylösnousu, itku, kyyneleet valuvat kasvoillani./Lupaan sinulle koko sydämestäni rakastavani sinua aina, eikä kukaan tämän maan päällä voi sanoa muuta. Tulen aina rakastamaan sinua. AINA, AINA, AINA, rakastamaan sinua./ Sanat pyörivät ympäri ja ympäri ja ympäri mielessäni ja ruumiissani, kunnes tiesin, etteivät ne enää olleet minun sanojani vaan jotain, joka oli kaiverrettu sydämeeni./Ja nyt sieluni itki. […]

Istuin siellä [odotushuoneessa] ajattelemassa. Tämä en ole minä: olen itseni ulkopuolella. Vain osa minusta on tekemässä tätä, selviytyäkseen. Hoitaja kutsui minut sisälle. Ajattelin tuntevani vauvani sydämen pompahtavan. […] Ja saatoin kuulla pienen vauvani itkevän, ’Haluan sinut. Ole kiltti, äläkä lähetä minua takaisin, haluan sinut. Haluan pysyä tässä maailmassa kanssasi.’ […] Hoitaja piteli kättäni. Saatoin haistaa kuoleman ja sanoin hänelle, ’Minä pelkään.’ […] Olin aikeissa tappaa, murhata, lopettaa elämän: elämän jota olisin voinut rakastaa ikuisesti. […]

Viiden päivän päästä olin niin sairas, että palasin sairaalaan. […] Kun pääsin taksiin, tunsin jotakin luiskahtavan ulos itsestäni, alas jalkaani pitkin. Pyydystin sen käteeni ja pitelin sitä siinä. Keskellä Lontoon liikennettä ja kesän kuumuudessa, tuuditin sikiötäni, kuollutta vauvaani reiteni ja kämmeneni välissä tietäen, ettei se ollut koskaan halunnut jättää minua./Jälkikirjoitus/Viisi vuotta myöhemmin – / se sattuu yhä./Mutta tiedän, että tein/Oikein. (Tracey Emin, suom. Sari Kuuva.)[18]

Eminin tapa inhimillistää syntymätön lapsensa ja kuvitella tämän kokemusmaailmaa muistuttavat esimerkiksi Munchin Perinnöllisyys-teoksesta, jossa kristillinen äiti ja lapsi -aihe on siirretty sukupuolitautien klinikalle. Sekä Munch että Emin ovat kuvissaan ja teksteissään käsitelleet lapsiin ja lapsettomuuteen liittyvää problematiikkaa. Molemmat taiteilijat ovat kokeneet ajatuksen omista lapsista ongelmallisina. Munch pelkäsi perineensä äidiltään taipumuksen keuhkotautiin ja isältään taipumuksen mielenvikaisuuteen ja halusi toisaalta Eminin tavoin omistautua yksinomaan taiteelleen. Molemmat taiteilijat ovat myös puhuneet taideteoksista lapsinaan. Eminille aihe on ollut vielä Munchiakin problemaattisempi. Aborttiensa lisäksi Emin on kokenut myös keskenmenoja ja pohtinut munasolujen pakastamista.[19] Tästä näkökulmasta myös Munchin Åsgårdstrandin rantamaisemaan sijoittuva aihe Tyttöjä sillalla liittyy kiinteästi Eminin tematiikkaan herättäen kysymyksiä: Entä jos kaikki olisikin toisin – kuinka ratkaisu hankkia lapsi tai pitää se olisi vaikuttanut Munchiin ja Eminiin ihmisinä ja taiteilijoina? Vaikkei yksiselitteisiä vastauksia ole, avaavat kysymykset kiinnostavia näkökulmia teosten suhteesta omaan aikaansa, sukupuoleen ja taiteilijuuteen. Suhdetta Munchin ja Eminin teosten ja Åsgårdstrandin kulttuuriympäristön välillä voi myös lähestyä pohtimalla: Kuinka Munchin ja Eminin taiteeseen liittyvät esimerkit rakentavat Åsgårdstrandin merkityksiä kulttuuriympäristönä? Kuinka merkityksellistä on, että teokset sijoittuvat juuri Åsgårdstrandiin, eivätkä jonnekin muualle? Millaisia lisätasoja kulttuuriympäristön käsite tuo taiteilijoiden ja Åsgårdstrandin suhteen tutkimukseen?

Kulttuuriympäristön käsite sisältää kaksi sanaa, joista edellinen viittaa ihmisen toimintaan ja sen tuloksiin ja jälkimmäinen puolestaan voi sisältää myös luonnostaan, ilman ihmisen suoraa vaikutusta muovautuneita tiloja. Esimerkiksi tippukiviluola tai jääkauden aikaansaama harju ei ole sinänsä kulttuuriympäristö, vaan se muuttuu kulttuuriympäristöksi vasta, kun paikkaan liittyy jotakin inhimillistä. Munch pohdiskeli aihepiiriä seuraavasti: ”Luonnossa on kaksi lujasti vakiintunutta viivaa – kaksi päälinjaa. Horisontaalinen, lepäävä viiva ja vertikaalinen – pystysuora viiva. Ja näiden ympärillä liikkuvat elävät viivat – elämän räjähtävät viivat.” (Edvard Munch, suom. Sari Kuuva.)[20] Munch kytki pysty- ja vaakasuorat viivat ensisijaisesti puihin ja mereen, kun ihmiset puolestaan edustivat elävää elämää. Ajatusta voisi tietenkin jatkaa esimerkiksi pohtimalla, eivätkö pysty- ja vaakasuorat viivat hallitse luonnon lisäksi myös monia ihmisen aikaansaannoksia, kuten kaupunkinäkymiä. Munch oli joka tapauksessa kiinnostunut inhimillisen vaikutuksesta luontoon, mikä näkyy esimerkiksi hänen pohdinnoissaan taiteilijan persoonallisuuden, mielialan ja tunteiden vaikutuksesta kohteen havaitsemiseen ja kuvaamiseen:

    Luonto on väline – ei päämäärä. Jos luontoa muuttamalla voi saavuttaa jotain, niin sitä pitää muuttaa. Jos tunne on voimakas, tekee luonto ihmiseen vaikutuksen – ja toistamalla tätä maisemaa voi luoda kuvan omasta tunnelmastaan. Sillä tämä tunnelma on pääasia – luonto on vain väline. (Edvard Munch, Suom. Mikko Kilpi.)[21]

Kuten Munch esittää, taiteilijan mieliala vaikuttaa voimakkaasti siihen, millaisena tarkasteltava kohde näyttäytyy. Entä mitä Munchin ja muiden taiteilijoiden teokset kertovat Åsgårdstrandista, elleivät ne kuvaa, eivätkä edes pyri kuvaamaan paikkakuntaa objektiivisesti? Yleisemminkin voidaan pohtia, kuinka objektiivisesti jokin yksittäinen esimerkki, kuten valokuva 1800–1900-lukujen vaihteen Åsgårdstrandista, esittelee kyseistä kulttuuriympäristöä. Vaikka paikkakuntaan kuuluvat erottamattomasti tietyt materiaaliset piirteet, kuten rantaviivan muoto ja rantaviivan tuntumaan rakennetut puutalot, on selvää, että olosuhteet ja valokuvaajan tekemät valinnat, kuten vuoden- ja vuorokauden aika, kuvauspaikka ja kuvakulma vaikuttavat siihen, millaisena paikkakunta näyttäytyy. Voidaan myös pohtia, pystyykö kulttuuriympäristön tutkija tavoittamaan kohteensa taiteilijaa objektiivisemmin. Tutkija rakentaa yleensä käsityksensä kohteesta yksittäishavainnon sijasta useiden rinnakkaisten lähteiden vertailun kautta ja hänen kokonaiskuvansa objektiivisuus riippuu paitsi kysymyksenasettelusta, myös hänen lähteidensä ja havaintojensa laadusta ja objektiivisuusvaatimuksen ankaruudesta suhteessa tutkijan omaan ajanhetkeen.

Oulun Hietasaarta käsittelevässä väitöskirjassaan (2012) Ulla Pohjamo hyödynsi Mihail Bahtininin (1895–1975) ajattelusta juontuvaa moniäänisyyden käsitettä. Vapaasti käännettynä raznorezie merkitsee eripuheisuutta. Bahtin ajatteli, että yksi kansallinen kieli voi sisältää erilaisia sosiaalisia murteita, ja että jokaisella yhteiskunnallisella ryhmällä, sukupolvella, jopa jokaisella päivällä ja tunnilla on oma kielensä. Bahtin havainnollisti moniäänisyyden ideaa vertauksella markkinatorin puolijulkiseen tilaan, jossa erilaiset sosiaaliset murteet vuorovaikuttavat dialogisesti.[22] Munch ja Emin välittävät teoksissaan henkilökohtaisen kokemuksensa Åsgårdstrandista. Emin lukee kulttuuriympäristöön liittyviä merkityksiä Munchin teosten kautta ja rikastuttaa kokonaisuutta omilla kokemuksillaan, feminiinisellä äänellään, kommentilla Munchin käsittelemiin teemoihin.

Tutkija, joka lähestyy Åsgårdstrandin kulttuuriympäristöä Eminin teosten kautta, joutuu arkeologin tapaan rakentamaan käsitystä kerros kerrokselta. Kuten Marianna Michalowska artikkelissaan ”Kaupunkitekstiä kaivertamassa” (2009) toteaa, kaupunkitilan historiallisesti muokkautuneet merkitykset, sen kudokseen syntyneet kaiverrukset, ylipyyhinnät ja uudelleen koostamiset muistuttavat kaupungista palimpsestina eli kollektiivisesti kirjoitettuna kokemusten, merkitysten ja muistin kerrostekstinä.[23]

On selvää, että Åsgårdstrand näyttäytyy erilaisena ihmisille, jotka ovat eläneet siellä, kuin niille, jotka tuntevat paikkakunnan yksinomaan Munchin tai muiden taiteilijoiden teosten kautta. Vaikka saman aikakauden ihmiset jakavat muistoja ja kokemuksia kollektiivisesti, vaikuttavat yksilölliset elämäntilanteet, elämänkokemukset ja kokemusten muovaamat arvot kuitenkin keskeisesti siihen, millaisena tietty asia minäkin hetkenä mielletään. Kulttuuriympäristö on siis samanaikaisesti sekä materiaalinen että mentaalinen, eikä sitä pystytä havainnoimaan tai esittämään täysin objektiivisesti. Kuten Pohjamo toteaa: ”Ero rakennetun kulttuuriympäristön ja aineettoman kulttuuriperinnön välillä näyttäytyy häilyvänä. Usein rakennetun ympäristön merkitykset avautuvat vain siihen liitetyn historian ja muistitiedon avulla.”[24] Vaikka Munchin ja Eminin teokset voisivat hyvin sijoittua muuallekin kuin Åsgårdstrandiin, olisi paikkakunta kulttuuriympäristönä vähemmän merkityksellisempi kuin se osallisuudessaan taiteilijoiden luomistyöhön on.

Vuorovaikutusta tilan materiaalisten ja sosiaalisten ulottuvuuksien välillä on analysoitu 1900-luvun lopulta lähtien esimerkiksi paikkoihin ja arkkitehtuuriin liittyvän tutkimuksen yhteydessä. Yksi keskeisistä teoreetikoista on ranskalaisfilosofi Henri Lefebvre (1901–1991), joka esitti jaottelun esitetyn, havaitun ja eletyn tilan välille. Lefebvren kuvaama esitetty tila viittaa erityisesti kaupunkisuunnitteluun ja arkkitehtuuriin liittyviin tiedon muotoihin ja käytäntöihin, kuten asiantuntijalausuntoihin, tilastoihin, karttoihin, kaavoihin, suunnitelmiin ja piirustuksiin. Taustalla on oletus, että tila voidaan esittää tyhjentävästi visuaalisten apuvälineiden kautta. Havaittu tila puolestaan muodostuu aistien välittämistä tilallisista käytännöistä, arjen toistuvista rutiineista, jotka ylläpitävät jatkuvuutta, kuten asumisesta, työstä, matkoista työhön ja kotiin. Eletty tila taas edustaa kollektiivista tilan kokemusta, joka kuitenkin sisältää yksityisiä ja yhteisiä halkeamia suhteessa esitettyyn tilaan ja on siten avoin tilan käyttäjien luovuudelle ja vastarinnalle. Lefebvre mielsi kaupungin tilaa tuottavien kaupunkilaisten rakentamaksi ja jatkuvasti uudistamaksi kokonaisuudeksi.[25] Miten Lefebvren jaottelua voi soveltaa kuvataiteen tutkimuksessa, esimerkiksi Munchin ja Eminin yhteydessä? Tässä yhteydessä havaittu tila voisi viitata taiteilijoiden havaintoihin tietystä paikasta, esitetty tila havaintojen pohjalta tehtyihin tulkintoihin, esimerkiksi valmiisiin teoksiin ja eletty tila suhteeseen taiteilijoiden omakohtaisten kokemusten ja kohteeseen liitettyjen yleisempien kulttuuristen ja historiallisten merkitysten välillä.

Edellä esitetyn pohjalta kulttuuriympäristö näyttäytyy monikerroksisena: kulttuuriympäristö sellaisena kuin se objektiivisesti on, sellaisena kuin se havaitaan, koetaan ja kuvataan, koetaan eri lähteissä esitettyjen kuvausten kautta ja niin edelleen. Myös aika liittyy kulttuuriympäristön kerroksisuuteen, mikä käy ilmi, kun yritetään esimerkiksi kuvitella, millainen Åsgårdstrand oli 10 000 vuotta sitten, millainen se oli 1800- ja 1900-lukujen vaihteessa tai millainen se on nykyään. Voidaan myös pohtia, missä kulkee luonnonympäristön ja kulttuuriympäristön tarkka raja. Läheltä Åsgårdstrandia eli ”rantaa, jossa jumalat asuivat”, on löydetty viikinkihautoja, ja Munchille ranta näyttäytyi ikiaikaisena palvontapaikkana.[26] Vaikka Åsgårdstrandiin on rakennettu uusia rakennuksia vanhojen tilalle, esimerkiksi Grand Hotel rannan tuntumassa on korvattu toisella hotellirakennuksella, on Munchin kuvaama maisema taloineen edelleen täysin tunnistettavissa siitäkin huolimatta, että kertoman mukaan osa Åsgårdstrandin kirjavista rantakivistä on ryövätty pihojen koristeeksi. Åsgårdstrand ei kuitenkaan ole muuttunut sadan viimeisen vuoden aikana lainkaan niin paljon kuin esimerkiksi Berliini, joka on nykyään täysin toinen kaupunki kuin se oli 1800–1900-lukujen vaihteessa Munchin pitäessä siellä näyttelyitään. 1900-luvulla kaupunki on kokenut esimerkiksi juutalaisvainoja, sodan tuhoja ja muurin rakentamisen ja purkamisen. Kulttuuriympäristöä jäsentävä muuri on itsessään muuttunut fyysisestä esteestä keräilykohteeksi ja jopa museoesineeksi. Ajan kuluessa muurinpalaset ovat hioutuneet tomuksi ja levittäytyneet ympäri maailmaa, kuten epäilemättä myös osa Åsgårdstrandin rantakivistä.  Ajatuksessa on tiettyjä kosketuskohtia siihen, mitä Munch ajatteli elämän kiertokulusta aineenvaihduntoineen. Yhtä hyvin Berliinin ja Åsgårdstrandin, kuin Munchin Metabolismi-teoksen taustalla häämöttävän Kristianiankin voi mieltää tiloiksi, joita sekä kulttuuri että luonto jatkuvasti muokkaavat. Kuten edellä esitetystä käy ilmi, kulttuuriympäristön voi käsittää tilan, kuvien ja mielikuvien kudelmaksi. Mentaaliset mielikuvat voivat muuntua ajan kuluessa, kuten konkreettiset kuvatkin. Esimerkiksi osa Munchin maalauksista on pahasti krakeloitunut ja ilman aktiivisia konservointitoimenpiteitä ne alkavat hiljalleen murentua tomuksi, kuten ajan myötä voi käydä myös Munchin talolle Åsgårdstrandissa. Pohjamo kuvailee materiaalista ja mentaalista katoavaisuutta muumitalon tilallisuutta käsittelevässä artikkelissaan: [T]alojen ja tilojen katoavaisuus käy ilmeiseksi. Ilman tuttuja hahmoja taloista tulee vieraita. Ilman asukkaitaan tilat autioituvat ja menettävät merkityksensä. Sukupolvelta toiselle siirtyessään rakennusperintö muun kulttuuriperinnön lailla rapautuu paitsi aineellisilta ominaisuuksiltaan myös merkityksiltään, jotka tulkitaan aina uudestaan.[28]

Vaikka Munch on jo poistunut keskuudestamme, esimerkiksi Eminille vierailu hänen talossaan Åsgårdstrandissa avasi aivan uudenlaisia näkökulmia:

Menin Edvard Munchin studioon – pieni puinen talo vuonon reunassa. Asia, joka todella hämmästytti minua, oli puhelin hänen sänkynsä vieressä. Muistan nostaneeni kuulokkeen ja sanoneeni syvän norjalaisella aksentilla, “Haloo, Edvard Munch täällä.” Pitelin todella kuuloketta – luuri suullani – jota Edvard Munch piteli kaikkia noita vuosia sitten. Ja niin monta vuotta kuin olinkin tutkinut Edvard Munchia ja hänen maalauksiaan, en ollut koskaan mielikuvitukseni villeimmilläkään hetkillä pystynyt kuvittelemaan häntä makaamassa sängyllä puhelimessa. Kyllä, sydän särkyneenä, haamujen ympäröimänä, mutta en koskaan liittyneenä maailmaan puhelinlinjan kautta.[29] (Tracey Emin, suom. Sari Kuuva.) Entä mitä itse opin vieraillessani Åsgårdstransissa? Aikaisemmat Munchin teosten pohjalta rakentamani mielikuvat paikkakunnasta tarkentuivat. Havaitsin, ettei esimerkiksi teoksessa Tyttöjä sillalla kuvattu silta olekaan varsinainen silta, vaan pikemminkin laituri ja monien Munchin teosten taustalla sijaitseva Kiøsterud-talo on puinen eikä rapattu, kuten olin aiemmin olettanut. Opin myös hahmottamaan aikaisempaa paremmin, miten tietyt Åsgårdstrandin maisemalliset elementit, kuten suuri kivi, laituri, rannan metsikkö ja tietyt rakennukset sijoittuvat suhteessa toisiinsa. Näin tarkemmin niiden kivien koristeellisuuden, joiden päällä Munchin sisar Inger poseerasi, haistoin merilevän, tunsin merituulen ja näin iltapäivän alkavan hämärtyä illaksi, maiseman ihmeellisine valoineen ja väreineen alkavan muuttua sini-harmaasta violetiksi.

Tietyt väitöskirjani yksityiskohdat olisivat Åsgårdstrand-kokemukseni myötä saattaneet saada hieman lisäväriä, vaikka visuaalisten symboleiden aineenvaihduntaan liittyvä pääteesini olisikin pysynyt ennallaan. Itse jaoin Åsgårdstrand-kokemukseni lukuisten muiden Munch-tutkijoiden kanssa, joille paikka oli varmasti yhtä merkityksellinen kuin itselleni. Munch on kiinnostavan henkilöhistoriansa ja ikonisen aseman saavuttaneiden maalaustensa, erityisesti Huudon, kautta muuttunut eräänlaiseksi kulttihahmoksi.[30] Kaipuu autenttiseen kokemukseen näyttäytyy muun muassa Åsgårdstrandissa vierailevien Munch-turistien halussa poseerata taiteilijan teoksissaan kuvaamissa paikoissa.

Åsgårdstrand kulttuuriympäristönä kiinnittää Munchin ja Eminin käsittelemät universaalit teemat tiettyyn aikaan ja paikkaan ja toisaalta asettaa taiteilijat intiimimpään yhteyteen toistensa kanssa. Emin kurkottaa Munchin kuvien pohjalta rakentamiensa mielikuvien kautta kohti historiaa ja huutaa tasan sata vuotta ennen itseään syntyneen Munchin muistojentäyteisessä sielunmaisemassa feminiinisen kommenttinsa tämän rakkausteemaan. Kokemus Munchin ja Eminin osaltaan rakentamassa Åsgårdstrandin kulttuuriympäristössä oli itselleni hyvin merkityksellinen ja toivon, että tulevillakin sukupolvilla on mahdollisuus katsella siellä maan, meren ja taivaan vuoropuhelua luonnon ja kulttuurin, menneiden ja nykyisten äänien sekoittuessa toisiinsa.

    Kaukana, kaukana siellä – se

    pehmeä viiva, jossa ilma kohtaa

    meren – se on käsittämätön kuin

    olemassaolo – käsittämätön kuin

    kuolema – ikuinen kuin kaipaus. (Edvard Munch, suom. Sari Kuuva.)

Petsamo oli Suomen itäinen käsivarsi vuosina 1920–1944. Se liitettiin Suomeen Tarton rauhassa. Uusi alue herätti runsaasti toiveita; oli Jäämeri kaloineen ja syväsatamineen, löytämistään odottavat luonnonvarat ja uusi eksoottinen matkailukohde. Petsamo oli suomalaisille tuiki tuntematon alue. Kirjallisuuden, kuvataiteiden ja uutisten avulla aluetta markkinoitiin ja tehtiin tutuksi. Jäämerentien valmistumisen (1931) jälkeen henkilöautolla saattoi matkustaa Hangosta Petsamoon.Talvisota katkaisi matkailun kehityksen, mutta nikkelin ja jäättömän sataman takia Petsamon sotilaallinen merkitys kasvoi. Jatkosodan päättäneen Moskovan välirauhansopimuksen (1944) ja Pariisin rauhansopimuksen (1947) myötä Petsamo luovutettiin Neuvostoliitolle. Alue jäi elämään tarinoina ja muistoina entisten petsamolaisten ja heidän jälkeläistensä mielessä. Moni taiteilija kävi ikuistamassa karua, arktista maisemaa. Taide- ja kulttuurihistorian välimaastoon sijoittuvassa artikkelissani keskityn tarkastelemaan Eero Nelimarkan, Aukusti Koiviston, Eero Järnefeltin, Matti Visannin ja Anton Lindforssin Petsamo-aiheisia teoksia ja sitä, miten he toivat Jäämeren rannat ja Petsamon maiseman osaksi Suomea ja kansallista identiteettiä.

Petsamo oli osa Suomea parikymmentä vuotta (1920–1944). Tämä itäinen käsivarsi sekä liitettiin Suomeen että menetettiin varsin sotaisin operaatioin. 1920- ja 1930-luvun lama ja Petsamon nopean muutoksen mukanaan tuoma juurettomuus tekivät siitä rauhattoman, mutta kiinnostavan vierailukohteen.[1] Koska Petsamo oli tuntematon, se oli liitettävä osaksi Suomea ja kansallista identiteettiä. Taiteilijoilla oli tärkeä rooli tässä tehtävässä.

Itsenäistymisen jälkeen 1800-luvun lopulla kukoistanut karelianismi alkoi hiipua, ja rinnan kulkuyhteyksien kehityksen kanssa kiinnostus Lappia kohtaan kasvoi. Taidehistorijoitsija ja -kriitikko Ludvig Wennervirta pitikin Lapin ja Pohjanmaan kuvausta samanlaisena voimatekijänä kuin Karjala oli aiemmalla vuosisadalla ollut.  Karelianismin sekä Lapin luonnon ja maisemien ihailun, lapponismin ihanteet olivat samankaltaisia. Molemmissa korostuivat aitous, luonnonmukaisuus, koskemattomuus ja puhtaus.[2] Petsamon kuvauksessa kolonialistinen asenne, utopistiset odotukset ja rotuopilliset vivahteet liittyivät lapponismiin.

Artikkelini sijoittuu kulttuurihistorian ja taidehistorian välimaastoon. Tarkastelen artikkelissani, miten taiteilijat toivat Jäämeren rannat ja Petsamon maiseman osaksi Suomea, mutta jättivät alkuperäisväestön koltat miltei kokonaan kuvaamatta. Keskityn analyysissäni Eero Nelimarkan, Aukusti Koiviston, Eero Järnefeltin, Matti Visannin ja Anton Lindforssin Petsamo-aiheisiin teoksiin ja niiden vastaanottoon. He esittelivät teoksiaan aktiivisesti ja olivat näin tuottamassa käsitystä alueesta. Moni muukin kuvataiteilija vieraili Petsamossa. Kaiken kaikkiaan Petsamossa vierailleiden taiteilijoiden kuvaustavat ja tyylit vaihtelivat, mutta kuvauskohteet olivat samoja. Erilaiset aikalaistekstit kuten lehtiartikkelit, matkakuvaukset ja kaunokirjallisuus toimivat viitekehyksenä, jonka kautta tulkitsen kuvataiteen Petsamo-esityksiä.

Aluksi luon lyhyen katsauksen Petsamon liittämisen taustoihin ja esittelen Petsamon valloitusretken (1918), jolla oli mukana pari kuvataiteilijaakin. Jäämerentien rakentamisen myötä matkailu lisääntyi ja 1930-luvulla päästiin autolla Jäämeren rannoille.  Petsamosta on kirjoitettu paljon muisteluteoksia ja Petsamon historiaa on tutkittu. Väitöskirjassani Lappi-kuvan muotoutuminen suomalaisessa kuvataiteessa ennen toista maailmansotaa (1999) analysoin joitakin Petsamo-aiheisia teoksia, mutta taiteen merkitystä Petsamon Suomeen liittämisprosessissa ei ole aiemmin tarkasteltu.  Petsamo oli osa Tanska-Norjan, Ruotsin ja Venäjän Pohjoiskalotin yhteisaluetta aina 1600-luvulle asti, jolloin Ruotsi suljettiin sopimuksen ulkopuolelle. Ruotsin ja Tanska-Norjan välinen Strömstadin sopimus (1751) takasi saamelaisille vanhan oikeuden liikkua vapaasti Pohjoiskalotilla rajoista välittämättä.[3]  Yhteisalue jaettiin uudelleen Norjan ja Venäjän kesken vuonna 1826, jolloin Petsamo jäi Venäjän puolelle. Inarin ja Utsjoen saamelaisille sekä Keski-Lapin suomalaisille luvattiin edelleen vapaa pääsy Jäämerelle.[4] 

Venäjän keisari Aleksanteri II:n asetus (1860) tarjosi ulkomaalaisille oikeuden asettua asumaan Jäämeren rannalle. Pääosa uudisasukkaista oli suomalaisia, ja aiemmin enemmistönä olleet kolttasaamelaiset jäivät vähemmistöksi.Vuonna 1864 Aleksanteri II lupasikin Petsamon Suomen suuriruhtinaskunnalle. Ensimmäisen maailmansodan aikana Suomen senaatti halusi liittää Petsamon kiinteämmin osaksi Suomea ja päätti rakentaa tien Ivalosta Petsamoon. Työt aloitettiin vuonna 1916, mutta Venäjän vallankumous, Suomen itsenäistyminen ja sisällissota keskeyttivät niin sanotun Jäämerentien rakentamisen jo vuoden kuluttua.[5]

Sisällissodan aikana heräsi ajatus Itä-Karjalan liittämisestä itsenäiseen Suomeen ja luoda maasta Suur-Suomi, jonka itäraja kulkisi linjalla Suomenlahti-Laatokka-Ääninen-Vienanmeri. Talvella 1918 varustettiin aseellisia retkikuntia taistelemaan Vienan, Aunuksen ja Viron vapauttamiseksi. Lisäksi vapaaehtoiset tekivät vuosina 1918–1920 retkiä Petsamoon ja Inkeriin. Näitä retkiä kutsutaan heimosodiksi, joiden päättämiseksi solmittiin Suomen ja Neuvosto-Venäjän välille Tarton rauha lokakuussa 1920. (Kuva 1) Rauhansopimuksessa Neuvosto-Venäjä tunnusti uudelleen itsenäisen Suomen ja sen autonomian aikaisen itärajan. Suomi sai Petsamon alueen, tärkeän käytävän Jäämerelle, mutta joutui luopumaan Repolasta ja Porajärvestä. Itä-Karjalaa ei saatu osaksi Suomea, minkä vuoksi isänmaallinen oikeisto piti Tarton rauhaa häpeärauhana. Petsamon länsirajana oli nykyinen Norjan ja Venäjän välinen raja. Suora ja 200 kilometriä pitkä itäraja alkoi Korvatunturilta ja päättyi Jäämeren rantaan Kalastajasaarennon niemimaalle. (Kuva 2) Suomalaiset ottivat Petsamon haltuun tammikuun ensimmäisenä päivänä 1921.[9] Petsamoon ei liittynyt samanlaisia isänmaallisia tunteita kuin Itä-Karjalaan.  Alue nähtiin taloudellisena mahdollisuutena ja resurssina, jossa Jäämeren kalastuksella ja läpi talven auki olevalla satamalla oli tärkeä asema. 1920-luvun alussa löydettiin Petsamon Kolosjoelta Euroopan rikkain nikkelimalmio. Kaivosoikeudet myytiin englantilais-kanadalaiselle yhtiölle ja rakennustyöt aloitettiin 1930-luvulla. Jäämerentien valmistuttua alueesta tuli suosittu matkailukohde. Kesällä 1940 Aero oy aloitti Helsinki-Petsamo lennot.[10]

Talvisodan aikana osa aluetta tuhoutui, eikä alue ehtinyt lyhyen rauhan aikana elpyä turistikohteena. Jatkosota alkoi ja ylipäällikkö Mannerheimin johtama Suomen armeijan Päämaja luovutti Pohjois-Suomen sotatoimialueen saksalaisjoukoille. Kesällä 1941 Lapissa oli kaksi saksalaista armeijakuntaa – Petsamossa ja Sallan alueella. Niiden tehtävänä oli puolustaa Pohjois-Suomea ja hyökätä Murmanskiin.[11] Jatkosodan päättyä Moskovan välirauhan (1944) myötä alue luovutettiin Neuvostoliitolle ja hiukan yli 5000 petsamolaista asutettiin Suomeen. Itsenäistymisen jälkeen Petsamon Suomeen liittäminen oli kesken. Jääkäriupseeri K.M. Wallenius halusi ratkaista asian valloittamalla koko pohjoisen Vienan ja Kuolan. Etelä-Suomessa sisällissota vielä jatkui, joten hänelle ei voitu antaa sotilaita eikä aseita. Hanke toteutui kahden siviilin, tohtoreiden Thorsten Renvallin ja Onni Laitisen johdolla huhtikuussa 1918.[12]He johtivat reilun sadan, vailla sotakokemusta olevan vapaaehtoisen joukkoa, johon kuuluivat taiteilijat Eero Nelimarkka ja Jalmari Ruokokoski sekä vaimonsa Elviira.

Luonteeltaan utelias ja uusista kokemuksista innostuva Jalmari Ruokokoski lähti Petsamon retkelle mitä todennäköisimmin seikkailunhalusta.  Ruokokosken tuotannossa on toistakymmentä myöhemmin maalattua Lappi-aiheista maalausta, jotka hän maalasi rahoittaakseen elämistään Lapin maisemien kysynnän kasvettua: ”Saadakseen kapakkaelämäänsä rahoja hän [Ruokokoski] maalasi huolettomasti Lapin maisemia ja kukkia ulkomuistista.”[13] Eero Nelimarkka olisi puolestaan halunnut osallistua jo varsinaiseen sisällissotaan, mutta hänen veljensä mielestä heidän molempien ei kannattanut vaarantaa henkeään. Valkoisten joukoissa taistellut veli kaatui Oulun valtauksessa helmikuussa 1918, joten Nelimarkka koki velvollisuudekseen lähteä Petsamon valloitusretkelle. [14]

Retkikunnan tarkoitus oli valloittaa alue, jonka katsottiin kuuluvan Suomelle sekä puhdistaa alue sinne siirtyneistä punakaartilaisista. Ruokokoski jäi etappipäälliköksi Salmijärvelle, mutta Nelimarkka jatkoi kohti Petsamon vuonoa. Vastaansa retkikunta sai yllättäen venäläisten ohella englantilaiset ja joutui pakenemaan takaisin Suomen puolelle.[15] Nelimarkka tarkkaili kylää kolmen kilometrin päästä:

On yö, mutta yöllä ja päivällä ei tiedetä täällä nyt mitään eroitusta olevan. Aurinko tuolta tunturien takaa sinkauttaa säteensä. On kuin jotain etelämaan eksoottista väritunnelmaa olisi täällä korkeassa Pohjolassa. Olemme joitain kilometrejä Petsamosta, luostari, kirkko kupoleineen väikkyi edessämme, mutta ikävä kyllä perille emme päässeet.[16]

Petsamon retkellä Nelimarkka maalasi muotokuvan saamelaisoppaasta Petteri Morottajasta (Kuva 3).[17] Malli on kuvattu profiilissa armeijan lippalakki päässään. Hänellä on saamelaisiin liitetyt rodulliset piirteet kuten korkeat poskipäät, matala nenänvarsi, voimakkaat ulkonevat kulmat ja pienet silmät. 1900-luvulla ajateltiin, että saamelaiset sulautuisivat pääväestöön ja luopuisivat alkeellisena pidetyistä elinkeinoistaan. Morottaja on kuvattu valkoisen Suomen sotilasasuun, mikä osoittaa hänen assimiloituneen suomalaisyhteiskuntaan ja kannattavan suomalais-isänmaallisia arvoja. Nelimarkan maalaus heijastaa 1900-luvun alun nationalismia. Vaikka retkikunta oli sotilaallisesti epäonnistunut, Nelimarkka sai sotilasansioistaan Vapauden ristin, joka on hänen rinnassaan Petsamon matkan jälkeen maalatussa omakuvassa Lapin jääkäri (Kuva 4).  Suomalaiset kuvataiteilijat eivät muutamaa poikkeusta lukuun ottamatta kuvanneet sisällissotaa tai sodan aiheuttamia henkilökohtaisia tuntemuksia. Nelimarkka kuvasi varsin suorasukaisesti oman asemansa ja näkemyksensä siitä, kenen puolella hän sisällissodassa oli. Taiteilija on kääntänyt vartaloaan niin, että oikean käden valkoinen käsivarsinauha on keskeisellä paikalla sommittelussa. Uhmakasta, jopa uhkaavaa asentoa täydentää tiukkailmeinen ja päättäväinen katse. Lisäksi oikea käsi on vasemmalla lantiolla aivan kuin Nelimarkka olisi vetämässä pistoolia kotelosta. Hän on pukeutunut suojeluskuntavaatteisiin, lippalakkiin ja sotilastakkiin, jota koristavat ansiomerkit. Punainen nauha kertoo Suomen senaatin 11.8.1918 myöntämästä IV:n luokan Vapauden rististä ja sininen nauha on samana vuonna myönnetty Vapaussodan muistomitalin nauha.  Tausta viittaa Petsamon karuun luontoon ja hämärinä siluetteina erottuvat sotilaat retken sotaisaan luonteeseen. Lapin jääkäri on valloittaja ja veljen kuoleman kostaja, mutta teoksen voi tulkita kuvaavan suomalaisten kolonialistista suhtautumista Petsamoon.[19]

Petsamo ja Lappi saivat Nelimarkasta ihailijan, ja tiettävästi viimeisen Lapin-matkansa hän teki 83-vuotiaana joulukuussa 1974.[20] Saatuaan toukokuussa 1927 valtionpalkinnon hän matkusti Petsamoon. Seuraavan vuoden alussa hän esitteli teoksiaan Helsingissä ryhmänäyttelyssä, jota Onni Okkonen kommentoi:

    Nelimarkka on viime kesänä ollut Petsamossa, tuoden sieltä mukanaan joukon akvarelleja, joissa tämä uusi valoisampi ja entistä herkempi luonnontunne pääsee näkyviin. Varsinkin eräs vuonokuva auringossa – salin perällä – jää mieleen ja sitten kuva Kolttakönkäästä, jonka kuohuissa on vastaavasti japanilaisista esityksistä muistuttavaa liikettä ja koristeellisuutta.[21]

Vuonna 1920 Petsamon kysymys oli edelleen ratkaisematta, ja Petsamoon lähetettiin jääkäriupseeri K.M. Walleniuksen johdossa oleva retkikunta, joka koostui noin kuudestakymmenestä sotilaasta. Tämäkin retki päättyi joukkojen vetäytymiseen Suomen puolelle. Alueen liittämisestä Suomeen sovittiin Tarton rauhassa lokakuussa 1920. Petsamo oli vuoden 1921 alusta Suomen itäinen käsivarsi, ja kesken jäänyt Jäämerentie oli saatava valmiiksi. Tien rakentamista seurattiin lehdistössä.  Odotukset olivat korkealla, kestihän yötön yö Petsamossa 73 vuorokautta. Tarjolla oli paljon muutakin erikoista ja eksoottista: kolttia poroineen, ortodoksiluostari ja munkit, kosket, Jäämeri hylkeineen ja hyvät kalastusmahdollisuudet.  Kuitenkin vain harvat pystyivät matkustamaan Petsamoon. Niinpä aluetta esittelevät kirjat, runot, artikkelit, valokuvat, laulut, lyhyet filmireportaasit ja maalaukset olivat tärkeitä välineitä rakennettaessa mielikuvaa alueesta, jota kutsuttiin Eldoradoksi ja Klondykeksi.[22]

Jo 1800-luvun lopulta alkaen Petsamossa ja Kuolan alueella liikkui tutkijoita, lähinnä kansa- ja luonnontieteilijöitä. Vuonna 1919 professori J.E. Rosberg kirjoitti perusteellisen katsauksen Petsamon maa, jossa käsitellään alueen historiaa, maantiedettä ja talouselämää. Kirja oli tarpeellinen, sillä Tarton rauhan solmimisen jälkeen tutkijoiden ja muiden kulkijoiden määrä moninkertaistui. Eero Lampio ja Lauri Hannikainen julkaisivat vuonna 1921 Petsamon oppaan, joka korosti Petsamon merkitystä koko Suomen kehitykselle.[23] Valtiongeologi Väinö Tanner johti Petsamon malmitutkimuksia vuosina 1924–1931. Tutkimusten tuloksena löydettiin nikkeliä, joka oli tuolloin sotateollisuuden tärkeä raaka-aine ja joka ”teki Petsamosta valtiollisen saalistuksen kohteen ajaen seuraavalta vuosikymmeneltä [1930-luvulta] lähtien Petsamon uskomattomaan tuhon kierteeseen.”[24]

Kirjallisuus tarjosi uteliaille tietoa, mutta tarvittiin myös kuva-aineistoa Petsamosta. Oulussa asuva ja useita Lapin-matkoja tehnyt taidemaalari Aukusti Koivisto oli ensimmäinen Petsamoa kuvannut suomalaistaiteilija. Hän matkusti vuonna 1921 Inarinjärvestä alkunsa saavaa Paatsjokea myöten kohti Jäämeren rannikkoa.[25] Koivisto suuntasi matkansa historiallisesti jo tunnetuille paikoille kuten Petsamon luostariin, joka oli perustettu jo 1530-luvulla. Venäjän ja Ruotsin sotiessa Pekka Vesainen joukkoineen poltti luostarin ja murhasi sen 116 asukasta jouluyönä 1589. Petsamon luostarin uusi vaihe alkoi vuonna 1886 Solovetskista tulleiden munkkien johdolla.[26] Koiviston Pappismunkki Iljona -maalauksen (1921) ortodoksimunkki on kuvattu puoliprofiilissa, tummin sävyin, sulkeutuneena ja varuillaanolovana. Ensimmäisen maailmansodan kokemukset, jolloin saksalaiset miinoittivat rannikoita ja takavarikoivat luostarin ja paikallisten kalastajien aluksia ja omaisuutta, sekä suomalaisten organisoimat valloitusretket saivat Petsamon alkuperäisasukkaat suhtautumaan vieraisiin varauksellisesti.[27] Koivisto teki maalauksia myös Kolttakönkään eli Boris Glebin kolttakylän maisemista ja noin 30–40 km:n päässä sijaitsevan Yläluostarin Pelastusvuoresta. Kolmesta Koiviston Petsamon matkalla maalaamasta teoksesta Kalastusta Jäämerellä, Kalastajalappalaisia kodalla ja Paatsjoen Kolttaköngäs Suomalaisuuden Liiton Rajaseutuosasto painatti värilliset postikortit heti 1920-luvun alkuvuosina. Kalastusta Jäämerellä (Kuva 5) esittää kahta isoa soutuvenettä aavalla merellä taustanaan yöllisen taivaan keltavioletit sävyt. Aava meri aaltoineen on hallitseva elementti. Koivisto käytti lävistäjänsuuntaisia linjoja ja loi uskottavan vaikutelman aallokosta, jota vasten venekunnat soutavat. Kalaonnikin on myötä; pitkässä siimassa on kolme isokokoista kalaa. Kalastusaihetta Koivisto käsitteli Kalastajalappalaisia kodalla -teoksessaan (Kuva 6). Sommittelua hallitsee turvekota, jonka edustalla on kaksi saamelaista ja kaksi valkoista koiraa. Aivan teoksen etualalla on kaksi kuivattujen  kalojen pakkaajaa. Maiseman avaruus, karuus ja puuttomuus luovat toiminnalle arktiset puitteet.  Syvyysvaikutelman Koivisto rakensi sekä kokoeroilla että värien vastakkaisuudella. Etualan turvakota ja tundra on kuvattu keltaisin ja kellanvihrein sävyin, taustan vuono ja tunturit sinisin ja violetein sävyin. Maalauksen kalastajat ovat Petsamon kolttasaamelaisia, sillä vain heillä oli oikeus kalastaa merilohta. Hekin menettivät kalastuspaikkojaan suomalaisen kalateollisuuden kehittyessä. Paatsjoen ja Petsamon kolttien asema heikkeni entisestään, kun 1930-luvulla meriliikenne vilkastui ja isot valtamerilaivat ilmestyivät heidän kalavesilleen. Paatsjoen Kolttaköngäs -teos (Kuva 7) on kuin maantieteilijä ja geologi Erkki Mikkolan kuvauksen visualisointi:

    Paatsjoen laakson suupuolessa ovat Petsamon alueen hienoimmat nähtävyydet, Paatsjoen valtavat könkäät Hakoköngäs, Jäniskoski ja Kolttaköngäs. – Kolttaköngäs imaisee valtavaa voimaa, vesi putoaa huumaavasti jymisten 4 metriä korkeasta hampaasta alas, kallio vavahtelee, sumupatsas kohoaa ilmaan kuohusta putouksen alta ja vesi pärskyy niskaa korkeammalle. Könkäitten rannat ja muut ympärsitöt ovat unohtumattoman kauniita, etenkin ihmeen sievä ja idyllinen Kolttakönkään kylän alue alapuolella joen länsirannalla.[29]

Koivisto järjesti Lapin-aiheisten teosten näyttelyn Salon Strindbergillä Helsingissä tammikuussa 1922. Ludvig Wennervirta piti näyttelyä kiinnostavana, joskin taiteilijaa enemmän turistina kuin ammattimaalarina:

Varsinkin Petsamon kuvat kiinnittänevät uutuudellaan katsojan huomion. — Tutustumme Jäämeren hyisiin tyrskyihin, Boris Glebin kolttakylään, Pummangin kala-aittoihin, Alaluostarin venäläiseen kirkkoon, Pelastusvuoreen auringon paisteessa. — Muotokuvien joukossa on mm. Petsamon luostarin partainen pappismunkki. — Näyttää kuin olisi taiteilija ottanut tehtävänsä lähinnä turistin kannalta.[30]

Suomessa yksi kansakoulun tehtävistä oli konkretisoida isänmaan käsitettä ja saada oppilaat rakastamaan kotiseutuaan sekä koko Suomea. Maantiedolla oli keskeinen asema tässä tehtävässä, ja tästä syystä Valistus-yhdistys alkoi julkaista värillistä Suomen historiallisten maakuntien maisemia esittelevää opetustaulusarjaa opetuksen tueksi. Lapin maakuntaa sarjassa edustivat Eetu Iston Aavasaksa (1905) ja Juho Kyyhkysen Lappalaiskylä (1908). Vuonna 1927 sarjaan otettiin mukaan kaksi Vihtori Ylisen Petsamo-aiheista maalausta Trifonanniemen kylä ja Nurmensätin kalasatama.[31]

Petsamon väestö oli kansallisuuksiltaan kirjavaa. Kolttien, saamelaisten, karjalaisten, venäläisten ja suomalaisten lisäksi oli norjalaisia, komeja ja inkeriläisiä. Kulttuurisesti väestö jaettiin kahvittelijoihin ja tsajuttelijoihin – luterilaisiin ja ortodokseihin.[32] Kulttuurinen moninaisuus, vanha kolttakulttuuri ja 1500-luvulta alkaen vaikuttanut ortodoksisuus luostareineen eivät soveltuneet suomalaiseen Petsamo-kuvaukseen. Trifonanniemen kylä ja Nurmensätin kalasatama esittelevät tuttua ja toivottavaa Petsamoa: suomalaisten uudisasukkaiden kylää kotieläimineen, tuottoisaa kalastusta ja läpi vuoden sulana pysyvää satamaa. Alue suomalaistettiinkin 1920-luvulla tehokkaasti. Mika Waltarin Suuri illusioni -kirjan (1928) lopussa päähenkilön pikkuveli matkustaa tyttöystävänsä kanssa Petsamoon, Jäämeren virkistävien tuulien rannoille. Kirjailija-tutkija Panu Rajalan mukaan nuoren parin raikas ja vitaali kaverisuhde edustaa uudenlaista, tervehenkistä ja elinvoimaista rakkautta verrattuna harhakuvien tuhoamaan aiempaan romantiikkaan. ”Heille puhdas rakkaus on mutkatonta todellisuutta.”[34] Waltari ei Petsamossa käynyt, sen sijaan monet muut kirjailijat – Pentti Haanpää, Ilmari Kianto, Armas Launis, Samuli Paulaharju, Sakari Pälsi ja Ilmari Turja – vierailivat Jäämeren rannalla.  Petsamo ja Lappi edustivat vastakohtaa etelän kiireiselle ja turmeltuneelle elämäntavalle.[35] Kianto aloitti Petsamon kuvauksensa lennokkaasti: ”Haloo, kansalaiset, lähtekää Petsamoon! Turisti tuhansien joukossa vakuuttaa että matka kannattaa. Siellä on jotakin suuripiirteistä, uutta ja väljää, kirkasta ja kiehtovaa, jotakin sellaista, jota ei päätä pahkaa saata sanoa.”[36]

Petsamon Suomeen liittämisen 10-vuotisjuhlaa vietettiin helmikuussa 1931, minkä kunniaksi tilattiin isänmaalliselta kirjailijalta Unto Kailaalta juhlaruno, Petsamon laulu. Se julkaistiin 14.2.1931 Suomen Kuvalehdessä, ja seuraavana päivänä Kailas lausui runonsa radiossa. Juhlaruno on Petsamon luonnon ja ihmisen ylistys ja runoilija liitti Petsamon suomalaiseen isänmaahan yhtenä kantavana voimana: ”–niin, kukaties, myöskin Petsamon tie on suuruuden polkuna meille.”[37]

Jäämerentiekin valmistui juhlavuonna 1931, ja Petsamosta tuli automatkailijoiden ykköskohde. Matkan varrella kulkija saattoi yöpyä hotelli Pohjanhovissa Rovaniemellä, Ivalon ja Kolttakönkään matkailumajoissa sekä Liinahamarin hotellissa. Matkustaminen oli kesäisin suhteellisen joutuisaa. Rovaniemeltä oli kesäisin rahti- ja linja-autoliikenneyhteys Liinahamariin, parhaimmillaan viisi postiautovuoroa päivässä. Petsamon matka soveltui modernin, kansainvälisyyttä kaipaavan ja mukavuudenhaluisen turistin tarpeisiin.[38]  Sakari Pälsi kuvasi teoksessaan Petsamoon kuin ulkomaille (1931) aluetta omistajan elkein:

Petsamossa kuljetaan mukavasti ja varmasti autoilla, polkupyörillä, ja Paatsjoen venereitti on voittamaton. Jäämeren vuonoihin pääsee paikallisilla pikkualuksilla kokeneiden merenkulkijain seurassa. —  Kokemusten rikkauden puolesta Petsamon matka vastaa tavallista ulkomaanmatkaa. Lisäksi se lainaa kävijälleen rikasta henkeä ja antaa iloisen tiedon, että tuo kaunis maa on meidän omaisuuttamme.[39]

Matkustuksen helppous houkutteli iäkkäämpiäkin kulkijoita. Yksi heistä oli Suomen taiteen grand old man, 68-vuotias Eero Järnefelt, joka matkusti kesällä 1931 Jäämeren rannalle ja teki laivamatkan Heinäsaarille. Taiteilija oli käynyt kesällä 1929 Länsi-Lapissa, aina Muoniossa asti. Auto toimi liikkuvana maalausstudiona: ”Mutta sitten ilmestyi auto! — ylpeys ´Nashi’, jonka takaosan saattoi laskea alas, jotta pappa voi istua autossa ja maalata.”[40] Turun Sanomat raportoi Järnefeltin automatkasta:

    Eero Järnefelt on viime suvina paljon liikkunut kotimaassa, mutta myös kolmen valtakunnan Lapissa. — Hänen autonsa on viilettänyt maanteitä, ja milloin on hänen maalarisilmänsä ihastunut näkemäänsä, on hän ottanut esiin maalausvälineensä. Tuokiossa katseille avautunut näköala on nopeasti hahmoiltaan ja värisävyltään hänelle selviytynyt näkemykseksi.  — erikoisen innokkaalla kädellä on hän työskennellyt Lapin maailmassa. Siellä hän on löytänyt paljon intiimiä, herkkää ja hienosävyistä kuvattavaa, mutta samalla myös suuripiirteistä ja vauhdikasta tunturiluontoa. Matkalla Petsamoon Järnefelt kuvasi häntä kiinnostavia näkymiä mutta jo entuudestaan tunnettuja kohteita kuten Laanilan ylänköä (nykyisen Saariselän aluetta, Kuva 8.) ja Ivalojokea. Nämä guassimaalaukset ovat sommittelultaan kuin nopeasti näpättyjä turistivalokuvia. Silti niissä on maiseman herkkyyttä ja maalaamisen rentoutta. Järnefeltin Heinäsaari-öljymaalaus on runollisen autereinen kuvaus puuttomasta vihreäheinäisestä rannasta, auringon valossa välkehtivästä merestä ja pienestä veneestä.  Tunnelma on rauhallinen ja seisahtunut, ilma väreilee hiukan viileänä. Heinäsaaret ovat lähellä Kalastajasaarentoa ja Pummanginniemeä, joiden rannat todennäköisesti siintävät taustalla. Heinäsaaret olivat matalia ja sen rantaniityt sakean heinikon, mesiangervojen, kultapiiskujen ja kulleroiden peittämiä.[42]

Eero Järnefelt esitteli vuosien 1929–1931 matkoilla tekemiään maalauksia Galleria Hörhammerilla. Näyttely sai positiivisen vastaanoton.[43] Edvard Richter kirjoitti Järnefeltin pohjoisista maisemamaalauksista ylistävään sävyyn:

Nämä kuvat eivät ole tyhjiä turistinähtävyyksiä. Ne ovat suuren taitoniekan sielukasta syventymistä luonnon rikkauteen, sen lukemattomin vivahtein ilmenevään milloin koristeelliseen värikkyyteen, milloin erämaan yksinäisyyden suuruuteen. Ne ovat usein mitä hartainta yksityiskohtaista kuvausta siitä, mihin taiteilijamestarin silmä ja sydän ovat rakastuneet.[44]

Kesällä 1932 arkkitehti ja kuvittaja Matti Visanti (entinen Björklund) matkusti Jäämeren rannalle. Matkaseurueeseen kuuluivat taiteilija Eemu Myntti puolisoineen ja Visantin vaimo Lyyli, joka oli Myntin sisar ja taiteilija itsekin. Petsamon matka toteutettiin Mynttien avoautolla. Keksijäksi ryhtynyt Myntti ei maalannut matkan aikana. Sen sijaan Visanti teki runsaasti luonnoksia hiilellä, liiduilla, tussilla ja vesivärein. Sekä luonnokset että myöhemmin toteutettu grafiikan sarja kertovat taiteilijaseurueen kiinnostuksenkohteista, joita olivat Paatsjoen kosket, Lapin ja Petsamon tunturit, Jäämerentie, Kolttaköngäs ja Liinahamari. Petsamon-matkan muistojen ja luonnosten pohjalta Matti Visanti teki Lappi-sarjansa kotonaan Vaasassa litografiamenetelmällä. Hän päätyi raaputustekniikkaan, joka häivytti ääriviivan ja korosti niin valöörejä kuin syvyysvaikutelmaa.[46] Lappi-sarjaan kuuluvat seuraavat vedokset: Nattastunturit I–II, Trifona, Petsamo, Lapin koski, Kaksi tunturia, Kelo, Näkymä tunturille, Ilta (Tunturi), Tunturitie, Töllejä, Kolttaköngäs I–IV, Jäniskoski I– II, Rakennus Alaluostarista (Trifona), Trifona ja Liinahamari I–IV.[47] Valon ja varjon voimakas vastakkaisuus tuo teoksiin tehokasta dramatiikkaa, mitä kuitenkin hienovaraiset siirtymät harmaasta tummanharmaaseen ja mustaan keventävät. Maisemiin syntyy samalla sekä jykevän kallion tai voimakkaan kosken vaikutelma yhdistyneenä ilmavaan ja keveään atmosfääriin. Sarjallisissa teoksissa, kuten Kolttaköngäs I–VI, Jäniskoski I–II ja Liinahamari I–III, taiteilija tarkastelee kohdetta laajana silmäntasokuvauksena. Joskus huomio kiinnittyy johonkin merkitykselliseen yksityiskohtaan, kuten kosken kuohuihin tai tunturien välissä kulkevaan tiehen.

Litografiasarja on kuin turistin matkamuisto, todiste tehdystä matkasta. Matti Visanti etsi kuvauskohteita aivan kuten turisti nähtävyyksiä; Kolttakönkään ja Jäniskosken kuohut tulivat kuvatuksi samoin kuin itse Jäämerelle johtava tie. Hänen kiinnostuksensa ja kuvauskohteensa olivat samoja, joihin turistit tutustuivat, ja joita postikortitkin esittelivät. Suomen Matkailijayhdistys oli julkaissut laajan postikorttisarjan, jossa esiteltiin  Petsamon keskeiset nähtävyydet, kuten Pelastusvuoren risti, Pummanki, Jäämeri, Kolttaköngäs, Liinahamari, Petsamon maantie ja Parkkina.[48] Liinahamari II (Kuva  9) esittää karua tunturin rinnettä, jolla kasvaa sitkeä ja yksinäinen tunturikoivu. Takana näkyy hotellin katto ja tuulessa hulmuava Suomen lippu kuin osoittamassa eksoottisen näkymän olevan osa Suomea. Jääkäriupseeri K.M. Wallenius teki vuosina 1919–1920 itärajan taakse retkiä, joiden tarkoitus oli pelotella ja rangaista porovarkaina ja punaisina pidettyjä kolttasaamelaisia. Näiden retkien kokemusten ja suomalaisen poromiehen Moskun, Aleksi Hihnavaaran kolttakertomusten pohjalta hän kirjoitti novellikokoelman Ihmismetsästäjiä ja erämiehiä (1933).[49]  Kirjan päähenkilöinä toimivat rohkeat Suomen sotilaat johtajanaan Wallenius ja oppaanaan Mosku. Vastustajina ovat punaiset, ”ryssäläistä sukua olevat kolttasaamelaiset”, jotka kuvataan moraalisesti ja kulttuurisesti suomalaisia alempirotuisina.[50]

Tekstissä Wallenius ihailee Paatsjoen jylhiä maisemia, mutta seudun alkuperäisasukkaille ei löydy ymmärrystä. Kirjan julkaiseminen ajoittuu kauteen, jolloin niin sanottu ryssäviha näkyi lehdistössä, tieto- ja kaunokirjallisuudessa. Walleniuksen kolttakuvaukset eivät edusta vain hänen henkilökohtaista rasismiaan vaan heijastavat laajempaa kansallista ilmiötä, ”yliaikaista ryssän uhkaa”.  Ihmismetsästäjiä ja erämiehiä esittää sota- ja seikkailukirjojen tapaan asiat selkeän vastakkaisina ja mustavalkoisina.[51] Kielteisiä kolttakuvauksia löytyy myös Eero Lampion, pakinoitsija Vaasan Jaakkoon ja Erkki Ilmarin teksteistä.  Petsamon muut kansat, erityisesti venäläiset ja kolttasaamelaiset, edustavat alkukantaisuutta ja ikiaikaista taantumusta, jonka vain suomalaiset voivat voittaa ja nykyaikaistaa.[52] Walleniuksen muutettua Petsamoon hänen suhtautumisensa kolttakulttuuriin muuttui positiivisemmaksi.[53]

Kirjailijana Wallenius oli toiminnan mies. Hänen luonto- ja maisemakuvauksensa etenevät niukkasanaisin ja harkituin virkkein. Ihmiskuvauksissa on karuutta ja kulmikkuutta, mikä sopii yhteen hänen kuvaamiensa suurpiirteisten maisemien ja ankarien elämänolojen kanssa. Kirjailijan Lappi ja Petsamo olivat ennen kaikkea miehisen selviytymistaistelun tannerta, ja erämaan moraali oli vahvemman moraalia. Hänen kova korpilakinsa kuvasteli Jäämeren armottomuutta, Petsamon rauhattomuutta ja oman käden oikeutta sekä suomalaisten jätkien ja uudisasukkaiden käsitystä erämaasta:[54] ”Osien jako erämaassa on selvä: kukin tulkoon toimeen omillaan. Korpilaki ei tunne säälin käsitettä, sillä sääli on heikkoutta, johon vain rintamaiden asukkailla on varaa.”[55]

Taiteilija Anton Lindforss oli Walleniuksen lapsuuden- ja nuoruudenystävä. Hän oli vieraillut Lapissa jo 1920-luvulta lähtien ja tehnyt elokuussa 1927 kolmiviikkoisen erämaavaelluksen Petsamon kaakkoisosassa sijainneelle Jaurujoelle yhdessä Walleniuksen ja Moskun kanssa. Seuraavana vuonna Lindforss kävi Petsamossa. Walleniusten muutettua Liinahamariin vuonna 1934 heidän kodistaan tuli tukikohta, josta taiteilija retkeili eri puolille Petsamoa.[56]

Vuoden 1934 maalausmatka kesti syksyyn asti, jolloin Lindforss maalasi muun muassa teokset Kesämaisema Liinahamarista, Maisema Petsamosta (Kuva  10) ja Kolttakappeli, Petsamo. Teokset ovat sommitelmallisesti selkeitä ja väritykseltään rohkeita. Kesämaisema Liinahamarista pohjautuu lämpimän ja kylmän värin vastakkaisuudelle. Siniset, violetit ja vihreät hallitsevat kokonaisuutta. Sommittelussa on hyödynnetty massojen rytmejä sekä selkeitä valojen ja varjojen vastakkaisuuksia. Maisema Petsamosta rakentuu lämpimien kellanvihreiden ja viileiden violetinsinisten värien tasapainoiselle sommittelulle. Kolttakappeli, Petsamo esittää kallioista maisemaa taustanaan syvän sinisenä kuvattu vuono ja loivana kumpuilevat tunturit. Auringon valo nostaa esiin pienen ortodoksikappelin harmaan vihreiden kallioiden ja ruskeiden turvekammien keskeltä. Syksyllä 1934 Lindforss esitteli teoksiaan Helsingissä. Vastaanotto oli positiivinen. Taiteilijan todettiin löytäneen hänelle sopivan aihepiirin, jossa ”tunturien voimakkaat profiilit ovat rakenteellisia ja kesän vihreys on tuoretta”.[57] Teosten väriin ja kokonaissommitteluun kiinnitettiin huomiota:

Väri-ilo ensimmäiseksi pistää silmään. Uskomattoman rikkaita värivaikutteita taiteilija onkin Petsamossa tavannut, kun kaikki vuonot ja tunturit ovat alkaneet syyskesän valossa hohtaa.  — Maiseman rakenteen ja etäisyyksien esityksessä taiteilija on tavalla päässyt varmuuteen. On kuvia, jotka ovat aivan monumentaalisen kiinteitä ja tanakoita.[58]

Petsamon eksoottisuuden uskottiin houkuttelevan katsojia taidenäyttelyyn ja Onni Okkonen päättää arvionsa: ”Näyttely sisältää maisemia Petsamon huomattavimmista paikoista yhteensä 38 numeroa.  Se on suurta tyydytystä tuottava kokoelma, jonka suljemme erikoisesti maisemataiteemme ja maamme pohjoisseutujen luonnon harrastajien huomioon.”[59]

Anton Lindforss oli puolisen vuotta Petsamossa vuonna 1935.[60] Maisemat olivat jälleen tärkeitä kuvauskohteita. Aihe Lapista (eli  Petsamo, Liinahamari) ( Kuva   11) esittää huhtikuista Petsamonvuonoa kalastajaveneineen. Värit ovat kauttaaltaan kylmät ja vaihtelevat hopeanhohtoisesta valkoisesta tumman sinivioletteihin sävyihin. Pohjoisen voimakas ja selkeä valo on keskeinen tekijä sommitelmassa. Taiteilija on tuonut maiseman geometrisuuden ja karuuden selkeästi esille. Paitahamina, Petsamo -maalauksen etualaa hallitsevat kalankuivaustelineet. Taustalla kohoavat tummina ja uhkaavina vuonon vastarannan kalliot. Aivan maalauksen yläosassa näkyy ohut kaistale tummaa ilta- tai yötaivasta. Vuonolla on kalastajavene. Sommitelma on rakennettu suljetuksi, joten katsoja kokee oman pienuutensa suhteessa Petsamon luontoon. Molemmat maisemat on kuvattu ilman yksityiskohtia suurpiirteisesti ja väljästi sekä Petsamon jylhät maisemat geometrisesti pelkistäen. Lindforss kuvasi saman vuononpoukaman myös vähemmän dramaattisesti. Tätä teosta hallitsee vaihtuvin sinisen sävyin kuvattu vuono, jota ruskean vihreät rannat reunustavat – kokonaisuus on seesteinen ja rauhallinen.

Vuoden 1935 Petsamon-matkan teokset olivat esillä Helsingissä. Kritiikki oli nytkin arvostavaa ja Edvard Richterin mielestä Anton Lindforss kykenee eläytymään vieraaseen ja outoon maisemaan:

Värirunsaudessa ja aiheiden omalaatuisuudessa on Petsamo meillä ylinnä muiden.  Mutta vaikka sen erikoisuus houkuttelee, ei se silti ole maalarin kuvattavaksi helppo, jos tahtoo päästä sen maiseman sieluun käsiksi. – Tämän on Lindforss huomannut, päättäen siitä, että hänen nykyisissä kuvissaan on entistä enemmän pyrkimystä eläytyä Petsamon jylhän komeaan luontoon, sen salaperäiseen lumoukseen valaistus- ja etäisyysvaikutuksissaan. –Lindforssin kuville on nyt, kuten ennekin, ominaista poikkeuksellisen miehekäs, reipas ja usein erittäin raikas esitys. Hän ei ole hentomielinen haaveilija, vaan selkeästi ja mielellään koristeellisesti luontoa kuvaava. Lapin ja erityisesti Petsamon vaihtelevat maisemat, hiljaisuus ja rauha vetosivat luonteeltaan sulkeutuneeseen Lindforssiin. Hän kykeni eläytymään arktiseen ympäristöön; kahdeksan vuodenaikaa ja luonnon jatkuva muuttuminen sopivat hänelle. Walleniuksen ja Lindforssin lähestymistavassa pohjoiseen luontoon oli samanlaisia piirteitä: molempien teoksissa olivat läsnä luonnon villeys ja karuus, mutta myös runollinen salaperäisyys. Walleniuksen novellien maisemissa on karuutta, miehisyyttä ja suurpiirteisyyttä.[62] Lindforssinkin maisemia luonnehdittiin miehekkäiksi: ”Miehekästä sanan parhaassa merkityksessä Lindforssin taide on. Hän ei koeta tulkita hemaisevia, tunnelmallisia aiheita, vaan hänen kuvaamistapansa on suorasukaista ja asiallista. Väri ja muoto ovat sopusoinnussa.”[63]

Uuden Suomen pakina liittää Walleniuksen ja Lindforssin Petsamo-kuvaukset yhteen. Samalla se kuvastaa siirtomaahenkistä uhoa:

Meilläkin on arktinen Intiamme: Petsamo. Kaikki eivät voi sinne matkustaa, vain murto-osa Suomen kansaa voi saada persoonallisen suhteen sinne. Taiteen täytyy jälleen tulla avuksi. Lähinnä on tietenkin tällaisessa tapauksessa kirjallisuus. Meidän kirjailijoillamme on kuitenkin liian suuri työ koettaessaan viljellä pieniä kotimaisia sarkojaan, jotta he jaksaisivat tehdä uusia valtauksia.  Älkäämme kuitenkaan unohtako, että jo on lyöty tukeva valtauspaalu:  Walleniuksen ’ihmismetsästäjät’-tarinat, joihin jatkoa odotetaan. Kuvaamataide on ottanut tehtäväkseen sen, missä kirjallisuus uupui. Jo viime vuodelta muistamme Anton Lindforssin näyttelyn, joka toi raikkaan tuulahduksen Petsamosta. Tämän vuotinen saalis on vielä runsaampi. Petsamo on meidän.[64]

Petsamo oli vielä varsin löyhin sitein kiinni emämaassaan, joten se piti löytää, valloittaa ja ottaa haltuun. Aikalaiskritiikissä pidettiin Lindforssia Petsamon visuaalisena valloittajana, joskus häntä verrattiin löytöretkeilijään.[65]

Kolttasaamelaisia valokuvattiin runsaasti, mutta maalaustaiteesta heitä ei löydy. Yleensäkin saamelaisaiheet vähenivät suomalaisessa kuvataiteessa 1920- ja 1930-luvun myötä. Samaan aikaan rotuteorioissa pohdittiin suomalaisten alkuperää ja saamelaisten mongolisiin piirteisiin kiinnitettiin huomiota. Vitaalisia arvoja ja ”puhdasta” suomalaisuutta korostava ilmapiiri ei suosinut mongoleina pidettyjen saamelaisten kuvaamista.  Suomi haluttiin paikantaa lännen teollisuusmaihin eikä liittää idän taantuneeseen bolsevistiseen järjestelmään. Saamelaisia pidettiin joko jäänteenä aiemmasta rotujen kehitysvaiheesta, sairaalloisena rotuna tai ihmiskunnan kitukasvuisena muotona. Heidän toivottiinkin sulautuvan suomalaisiin tai uskottiin kuolevan sukupuuttoon. Erityisen vihamielisesti suhtauduttiin ortodoksiuskoa tunnustaviin kolttasaamelaisiin.[66]

Kolttia pidettiin ryssän saamelaisina, mikä tekee Lindforssin maalauksesta Kolttatyttö, Claudia Kopteff (1935) poikkeuksellisen Suomen taiteessa.  Muotokuvaa hallitsee miltei kaksiulotteinen muotokieli. Taustan syvänsininen väri nostaa esiin kolttatytön päähineen punaiset sävyt, puseron pilkut ja vihreäkeltaisen liivihameen. Lindforss korostaa tytön korkeita poskipäitä, mutta ei nosta esiin muita etnisiä piirteitä. Taiteilija maalasi toisenkin kolttanaisen ja yhden saamelaismiehen muotokuvan. Henkilökuvat olivat esillä Tampereella:

Muutamia henkilökuviakin Lindforss on tämänvuotisella matkallaan ikuistanut kaukaisen Petsamon asukkaista. Mainittakoon niistä ”Kolttanainen” (n:o 15), ”Claudia Koputoff [Kopteff]” (n:o 18) ja ”Neljän tuulen lakki” (n:o 16), joissa kaikissa kirkasvärinen vaateparsi ja henkilöiden omalaatuiset piirteet yhtyvät maalausten ehyeen kompositioon.[67]

Kesällä 1936 Lindforss oli jälleen Petsamossa mutta ei maalannut kovinkaan paljon. Wallenius lähti seuravana vuonna sotakirjeenvaihtajaksi Kiinaan, minkä jälkeen Anton Lindforssin maalausmatkat suuntautuivat Itä- ja Länsi-Lappiin.[68] Vuosittaiset Lapin matkat jatkuivat aina taiteilijan kuolemaan, vuoteen 1943 asti. ”Ollessaan parhaassa luomisvoimassaan, värilaatikko sullottuna matkaa varten Muonioon, hän istui ateljeessaan Lallukan taiteilijakodissa lukulampun ääressä – ja siihen hän kirja vierellään nukahti viimeisen kerran”[69], kirjoitti K.M. Walleniuksen tytär Leena Peltola. Petsamo oli esillä oman aikansa uusmedioissa kuten radiossa ja elokuvissa. Lyhytelokuvat Turskan pyyntiä Petsamossa (3 min) ja Petsamon vesillä (8 min) valmistuivat vuonna 1935. Ensimmäisessä filmissä ollaan kalastusaluksessa, toisessa esitellään kalan kuivausta sekä työtä kalatehtaassa. Mukana on kuvia satamasta ja arktisesta maisemasta, jota Anton Lindforss maalaa. Yhdessä filmivälähdyksessä Lindforss ja K.M. Wallenius istuvat Jäämeren rannalla ja tupakoivat kevätauringon paisteessa.

Matkustusolojen parannuttua lukuisat taiteilijat poikkesivat Jäämeren rannoilla.  Kuvataiteilijoista ainakin Gösta Diehl, Aale Hakava, Reino Harsti, Einari Junttila, Väinö Kamppuri, Yrjö Kari, Maija Kellokumpu, Vilho Lampi, Onni Oja, Antti Saarela, Veikko Vienoja ja Martta Wendelin vierailivat Petsamossa. Taiteilijoista vain Andreas Alariesto asui pysyvästi Liinahamarissa.

1970-luvulla tunnetuksi tullut naivistitaiteilija, laulujen kirjoittaja ja tarinoiden kertoja Andreas Alariesto oli kotoisin Sodankylän pitäjän Rieston kylästä.  16-vuotiaana nuorukaisena Alariesto tuli pohjoiseen rakentamaan Jäämerentietä, jolloin hän teki arkkiviisun Jäämeren myrskyssä (1916). Laulu kuvailee merta ja suomalaisten muuttoa Jäämeren rannoille. Tien valmistuttua Alariesto jäi rakentamaan Liinahamarin matkailuhotellia, jonka talonmiehenä hän toimi talvisodan syttymiseen asti.  Hän alkoi maalata aina kun töiltään ennätti. Valitettavasti kaikki hänen maalauksensa tuhoutuivat sotien seurauksena.[70] Hän palasi Petsamon muistoihinsa 1980-luvun puolivälissä ja suunnitteli työstävänsä maalaussarjan Petsamosta, mutta hän ehti maalata vain teokset Jäämeren rannalta, Matka Jäämerellä ja Jäämeren kalastajat ennen sairastumistaan. [71]

Lapin ja Petsamon matkailu loppui talvisodan syttyessä marraskuussa 1939. Heti sodan alussa Neuvostoliitto miehitti Petsamon alueen, ja perääntyvät suomalaisjoukot tuhosivat sataman ja rakennukset Jäämerentien varrella. Moskovan rauhassa (1940) Suomi joutui luovuttamaan Suomenlahden ulkosaaret, Karjalankannaksen, Laatokan Karjalan sekä Kuusamon ja Sallan itäosat. Suomi sai pitää Petsamon Kalastajasaarentoa lukuun ottamatta.[72]

Vaikka jälleen rakennustyöt alkoivat Petsamossa heti, niin matkailu ei ehtinyt elpyä ennen uuden sodan syttymistä. Jatkosodan aikana 1941–1944 Petsamo oli Saksan joukkojen sotatoimialuetta, mutta siviilihallinto pysyi suomalaisten käsissä ja väestö asui alueella. Syyskuun alussa 1944 Suomi solmi aselevon Neuvostoliiton kanssa, ja lokakuussa neuvostojoukot valtasivat alueen. Moskovan välirauhan mukaan 19.9.1944 Suomen oli luovuttava myös Petsamosta.[73] Petsamolaiset asutettiin lähinnä Pohjois-Suomen alueelle – monet suomalaisista Tervolaan ja kolttasaamelaiset Inariin Sevettijärven, Nellimin ja Näätämön kyliin. Petsamo oli reilun parikymmentä vuotta osa Suomea, joka suhtautui alueeseen emämaan tavoin valmiina hyödyntämään aluetta. Tiede nosti esille historiallisesti, maantieteellisesti ja kansatieteellisesti merkittävät paikat, joihin kirjailijat ja kuvataiteilijat lähtivät tutustumaan. Aukusti Koivisto kiersi ja kuvasi jo kesällä 1921 kaikki tärkeiksi kuvaus- ja turistikohteiksi myöhemmin nousseet paikat. Kuitenkin vasta 1930-luvulla Anton Lindforssin maalausten myötä Petsamo tuli osaksi Suomea. Ihmisten käsityksiin Petsamon kauneudesta vaikuttivat värikylläiset maalaukset, joita alkava matkailu hyödynsi markkinoinnissa. Koko Suomen matkailun kehitys 1930-luvulla oli paljolti Petsamon ansiota. [74]

Petsamon nikkeli muutti Jäämeren rannikon suurvaltojen taistelutantereeksi. Saksan sotatarviketeollisuus tarvitsi nikkeliä (1944 87 % Saksan käyttämästä nikkelistä tuli Petsamosta). Lähtiessään saksalaiset tuhosivat kaivosalueen, jonka Neuvostoliitto rakensi uudelleen. Myös suomalaiset kohtelivat aikanaan Petsamoa kuten valloittajat kaikkialla maailmassa: alueen historiaa ja alkuperäisväestöä muistamatta.[75] Suomelle alue oli siirtomaa, sen asukkaat outoja ja vääräuskoisia, mutta suomalaisen sivistyksen uskottiin sulattavaa vierauden ja tarjoavan tilalle kehittyneen elämäntavan:

Mielessämme pyörivät munkkien messu, Liinahamarin moukariniskujen kalke sekä vuorten, vuonojen, veneiden, konsuli Elfvingin kuivauspaikan ja sataman takana, harmaan rantatunturin juurella sijaitsevan kolttien pienen kalastajakylän kuvat. Se oli sangen kirjava muistojen sarja, mutta sitä piti koossa määrätty rytmi: tarmokas sivistystyön rytmi. Kun autioiden erämaiden halki äkkiä saapuu Petsamonvuonolle, niin tulijan aivan tyrmistyttää ensinnäkin taaja asutus ja toisekseen se vauhti, jossa elämä kiertää. Saa sen voimakkaan vaikutelman, että Suomi luottaa Petsamoon ja on asettanut päämääräkseen opettaa Petsamon luottamaan itseensä. Suuri osa sitä, mikä näyttää maalaukselliselta ja ihastuttaa matkailijaa, on tämän sivistystyön edistyessä häviävä. Munkit kuolevat, koltat imeytyvät uuteen elämänuomaan, harmaat hökkelit tulevat vähitellen paremmin ihmisasutuksen nimen ansaitseviksi. Mutta onko sitä surtava?[76]

Petsamon kehittäminen siirtyi Neuvostoliiton tehtäväksi, ja petsamolaiset jälleenrakensivat elämänsä Suomessa. 1970-luvun myötä Petsamoa alettiin muistella runoin ja lauluin kultamaana, Petsamoon liittyviä näytelmä- ja kaunokirjoja julkaistiin. Kirjailijat Rauni Kivilinna, Mirjam Kälkäjä, Erno Paasilinna ja Tuulikki Soini toivat teksteissään aluetta esille. Petsamossa syntyneen Kälkäjän mukaan lapsena tai nuorena Petsamosta lähteneet muistavat alueen lapsen tavoin: kaikki oli Petsamossa paremmin, kesät olivat aurinkoisia ja pitkiä.

Pohjoisia sota-ajan muistoja käsittelevässä traumaromaanissa Pahan morsian (Ritva-Kaija Laitinen, 1986)[1] teoksen päähenkilö Laura muistelee jatkosodanaikaista rakkauttaan saksalaissotilaaseen. Laura palaa paikalle, johon rakastettu oli vuosikymmeniä aiemmin kaivertanut molempien nimikirjoitukset. Saksan armeijan rakentaman tähystystornin jäänteissä on edelleen useita kaiverruksia, mutta rakastavaisten nimiä Laura ei onnistu sieltä löytämään.  On kuin materiaalisuus olisi pettänyt muistin. Materia, sen paremmin kuin mikään muukaan Lauran ympärillä, ei näytä tukevan hänen tarinansa kertomista. Traumatisoituneen yksilön kamppailu menneisyyden prosessoimiseksi rinnastuu teoksessa näin toisen maailmansodan perinnön kollektiiviseen työstämiseen. Romaani jäi valtakunnallisella tasolla melko vähälle huomiolle. Pohjoisessa se oli kuitenkin osa paikallista, 1980-luvun kuluessa vilkastunutta julkista muistityötä. 1980-luvun historiantutkimus ei sen sijaan osoittanut laajaa kiinnostusta lappilaisiin sota-ajan kokemuksiin. Yksi harvoista Lapin sodan tuolloisista tutkijoista, Sampo Ahto, toi omissa tutkimuksissaan esiin Lapin sodan saaman vähäisen huomion ja pyrki herättämään kiinnostusta lappilaiseen sota-ajan historiaan. Vuonna 1985 julkaistun teoksensa Muistoja Lapin sodasta[2] aluksi Ahto esittää poleemisen toiveen: Jospa hänen kirjansa herättää lukijoissa halun tutustua Lapissa säilyneisiin, maastossa tuolloin vielä helposti erottuneisiin sodan jäänteisiin.

1980-luvun jälkeen sekä akateemisen että suuren yleisön osoittama kiinnostus Lapin sota-ajan historiaa kohtaan on vähitellen kasvanut.  Pohjoisessa ihmiset ovat kuitenkin kaiken aikaa eläneet jatkosotaan ja Lapin sotaan liittyvän suullisen muistitiedon ja sodan materiaalisen perinnön ympäröimänä. Suullista muistitietoa on tutkimuksessa jo hyödynnettykin, mutta materiaalinen perintö on vasta viime vuosina tullut systemaattisemman tutkimuksen[3] kohteeksi. Samassa yhteydessä on tullut ajankohtaiseksi pohtia kipeästä menneisyydestä kertovien kulttuuriympäristöjen hallintaan liittyviä laajempia kysymyksiä.

Kipeästä menneisyydestä kertovat ympäristöt nostavat esiin muistin ja materiaalisuuden suhteisiin liittyviä moniin suuntiin avautuvia kysymyksiä. Niitä on hyödyllistä tarkastella muistamisen muuttuvia konteksteja vasten. Kutsun sodan materiaalisen perinnön ja sodan muiston leimaamaa ympäristöä tässä tekstissä konfliktinjälkeiseksi kulttuuriympäristöksi. Kysyn millaisia muistamisen prosesseja näitä ympäristöjä kehystää. Näiden prosessien kuvaaminen yksittäisen esimerkin kautta tarjoaa mahdollisuuden pohtia kipeästä menneisyydestä kertovien ympäristöjen suunnittelua. Nostan tässä tekstissä esille paikallisen esimerkin Lapista, ja pohdin kuinka ristiriitaisia ajatuksia herättävää ympäristöä on hallittu aiemmilla vuosikymmenillä ja millaista tulevaisuuden kulttuuriympäristötyötä tällaisten ympäristöjen suunnittelu haastaa kehittämään.

Ihmiset neuvottelevat ympäristön, menneisyyden ja muistin suhteista silloinkin, kun materiaalinen perintö ei ole tullut kulttuuripoliittisin ja museaalisin toimin kehystetyksi perintökohteeksi tai historialliseksi tapahtumapaikaksi. Muistin jännitteet nousevat esiin kuitenkin usein siinä vaiheessa, kun ympäristöön kohdistuu jokin menneisyyttä merkityksellistävä hanke tai kun jollakin kulttuurisen muistin tuottamisen kentistä on noussut esiin jokin keskustelua herättävä teos. Fyysisiin ympäristöihin kohdistuvassa tutkimuksessa tutkittavasta paikasta itsestään voi muodostua muistikiistan areena tai käynnistäjä.[4] Näissä muistikiistoissa tulevat materiaalista perintöä ympäröivät kulttuuriset, taloudelliset, poliittiset ja affektiiviset prosessit näkyviksi.

Muistikulttuurien jännitteitä ja muutoksia on hyödyllistä lähestyä kulttuurintutkimuksen näkökulmia sisältävän muistin tutkimuksen suunnasta käsin. Kulttuurintutkimuksessa muotoiltu konjunkturaalinen analyysi painottaa muutoksen, ristiriitaisuuden ja artikulaation kuvausta. Se ottaa huomioon jännitteet, historiallisen spesifisyyden, muuttuvuuden sekä temporaalisuuden ja spatiaalisuuden kerroksisuuden.[5]

Muistin paikat ovat monenlaisten kulttuuristen prosessien ja käytäntöjen läpäisemiä. Mikäli kulttuuriympäristöjä ei haluta käsittää staattisiksi, vaan pikemminkin jatkuvassa tulemisen tilassa oleviksi, ne on hyödyllistä ymmärtää kanssakäymisen, tuottamisen ja uusiutumisen kentiksi. Muistikiistat ovat osa tätä jatkuvasti käynnissä olevaa neuvottelua. Ne tuovat esiin jännitteisiä kenttiä, jotka muodostuvat muistin talouden, politiikan ja affektien muodostamassa kokonaisuudessa.

Muistikiistoilla on ollut usein polttoaineenaan paikallisesti koettuja menetyksiä ja poliittisia jännitteitä.  Nekin luonnollisesti kytkeytyvät laajempiin muistin affektiivisiin, eettisiin ja poliittisiin ulottuvuuksiin. Kiinnostavaa on kuitenkin tarkentaa näiden ulottuvuuksien artikuloitumiseen paikallisina muistikiistoina. Tarkentaminen mahdollistaa myös havaintojen tekemisen muistikulttuurien muutoksista ja historiallisista erityisyyksistä, samoin kuin siitä kuinka nykykulttuurissa konfliktinjälkeiset ympäristöt ovat osa globalisoituvia muistikulttuureja. Kipeästä menneisyydestä kertovat ympäristöt herättävät usein ristiriitaisia ajatuksia säilyttämisestä, tuhoamisesta, esillä pitämisestä ja kätkemisestä. Monille sodanjälkeisille maille natsismin materiaalisen perinnön hallinta on muodostanut erityisen kiusallisen kysymyksen. Saksassa sodanjälkeinen jälleenrakentaminen, arkkitehtuuria koskevat keskustelut ja kansallissosialistisen rakennusperinnön hallintaan sekä sodan muistomerkkien pystyttämiseen liittyvät kysymykset ovat olleet osa niin kutsuttua Vergangenheitsbewältigung-prosessia. Tällä käsitteellä tarkoitetaan Saksassa vuodesta 1945 lähtien käynnissä ollutta menneisyyden työstämisen prosessia. Siinä missä Berliinistä on tullut Vergangenheitsbewältikung-prosessin keskeinen areena, muissa saksalaisissa kaupungeissa kulttuuriympäristön hallinnassa on esiintynyt erilaisia vaihteluita. Eri puolilta Saksaa löytyy esimerkkejä kipeän menneisyyden torjumisesta ja valikoivasta muistamisesta saksalaisten oman kärsimyksen korostamiseen ja suorasukaiseen menneisyyden hävettävien ulottuvuuksien käsittelyyn.[6]

Pääkaupunki on luonnollinen kansallisten projektien näyttämö, mutta paikalliset variaatiot osoittavat, ettei muistityö ole Saksassa ollut yhdensuuntaista. Muissakin maissa suhtautumistavat toisen maailmansodan materiaaliseen perintöön ovat vaihdelleet.[7] Se perustelee huomion kiinnittämistä yksittäistapauksiin ja paikallisiin esimerkkeihin. Suomen osalta hyvä esimerkki löytyy Lapin pääkaupungista.

Jatkosodassa Rovaniemi oli Oslon ohella toinen Saksan Norjan-armeijan komentopaikoista. Sen seurauksena alueelle kohdistui huomattavaa rakennustoimintaa. Myös kauppalan ympäristöön sijoitettiin suuria Saksan armeijan huolto- ja varastokeskuksia. Pohjois-Suomessa rakennus- ja huoltotöistä vastasivat suomalaiset ja saksalaiset. Suomalaiset olivat muun muassa työvelvollisuuslain perusteella kutsuttuja työvelvollisia ja armeijan linnoitusrakentamispataljoonan jäseniä. Rakennus- ja kunnostustöistä vastanneet saksalaiset olivat puolestaan armeijan pioneereja ja armeijaan nähden itsenäisen työorganisaatio Todtin jäseniä. Kesästä 1941 lähtien myös neuvostoliittolaisia sotavankeja käytettiin työvoimana eri kohteissa.[8]

Rovaniemelle Työorganisaatio Todt pystytti majoitukseen tarkoitettuja parakkeja ja erilaisia rakennuksia varastointi- ja huoltokäyttöön. Komentajille tehtiin mahtipontisia hirsihuviloita. Kauppalaan perustettiin myös sotavankileiri, lähialueille useampikin. Lisäksi Rovaniemen ulkopuolelle rakennettiin suuri esikunta-alue. Saksalaisilla oli kauppalan rakennuksissa myös muun muassa oma upseeriklubi, erilaisia hallinnollisia toimistoja, kirjakauppa, kirjasto sekä leipomo.[9]

Tilan ja tilakäsitysten tuottaminen kuului fasistisen ideologian keskeisiin välineisiin.[10] Ympäristön kansallissosialistinen haltuunotto ei Pohjois-Suomessakaan merkinnyt ainoastaan sotatoimien kannalta tarkoituksenmukaisten tilojen ja infrastruktuurin rakentamista. Se ulottui myös kulttuurin ja urheilun saralle. Rovaniemelle rakennettiin urheilukenttiä, ja suomalaiset ja saksalaiset urheilivat niissä kilpaa.[11] Kauppalaan tehtiin myös erityinen Teatteritalon nimellä (Haus der Kameradschaft) kulkenut rakennus.

Rovaniemellä tästä rakennuskannasta on vain jäänteitä nähtävissä. Koko Pohjois-Suomessa jäljellä on enää vain muutamia rakennuksia.[12] Lapin sodan käynnistyttyä Saksan armeija tuhosi monilla pohjoisilla paikkakunnilla suuren osan rakennetusta ympäristöstä. Tuhotyö oli sekä osa ennalta valmisteltua taktiikkaa että kostotoimenpide. Rovaniemen kauppala tuhoutui 90-prosenttisesti.[13] Saksan armeijan toimipisteistä ei ole muodostettu seutukunnan kulttuuriperinnöksi kehystettyjä, esillä pidettyjä julkisen muistin paikkoja. Tieto eri suunnilla sijainneista Saksan armeijan toimipisteistä, vankileireistä ja vankityövoimalla teetetyistä kohteista on elänyt suullisena ja paikallishistoriallisiin julkaisuihin tallentuneena muistitietona.

Yksi esimerkki Saksan armeijan rakennusperinnöstä on Rovaniemellä Saksan ilmavoimien esikunta-alueelle Hirttiöniemelle rakennettu, vuoteen 1979 asti säilynyt Saksan ilmavoimien kenraalille rakennettu asuin- ja edustustila. Sen historiaa on tutkittu paikkakunnan aktiivisen museotoimen voimin. [14] Talossa oli Luftwaffen kenraalin Julius Schulzin käyttöön tarkoitettu yksityinen puoli sekä neuvottelutila, vierashuoneet ja musiikkihuone hyvin varusteltuine levykokoelmineen. Kellarissa oli lisäksi baari ja sauna. Parakin ulkopuolella oli tanssilava. Kenraalinmajan nimellä tunnetun rakennuksen oli suunnitellut saksalainen arkkitehti Herman Bender. Se oli pystytetty vuonna 1941 saksalais- ja suomalaisvoimin.[15]

Rakennus ei tuhoutunut saksalaisten hävitystoimien yhteydessä. Sodan jälkeen se toimi ensin sairaalana, sen jälkeen yksityisasuntona ja lopulta sotaveteraanijärjestön ylläpitämänä retkeilymajana. 1970-luvulla Kenraalinmajan kohtaloa puinut toimikunta totesi rakennuksen olevan ”viimeinen saksalaisajan kulttuurimonumentti” kaupungissa. Sillä nähtiin olevan historiallista merkitystä. Se suunniteltiin otettavaksi käyttöön paikallisen maakuntamuseon sotahistorian osastona. Suunnitelma ei ollut uusi, sillä jo vuonna 1958 rakennuksen vuokralaisena toimineen sotaveteraanijärjestön kanssa tehdyssä vuokrasopimuksessa oli sovittu rakennuksen kunnostuksesta, entisöimisestä ja muuttamisesta sotamuseoksi.[16]

Museohanke ei paikallisen vastustuksen takia kuitenkaan koskaan toteutunut. Kaupunginvaltuustossa vasemmisto vastusti museoimissuunnitelmaa ja näki että lopputuloksena tulisi olemaan natsiaikaa myönteisesti muisteleva museotila. Lisäksi hankkeen ajateltiin olevan vastoin maan silloista ulkopolitiikkaa. ”Natsimuseohankkeen” hautaamiseksi kerättiin myös adresseja. Nimienkeruun yhteydessä todettiin hankkeen merkitsevän historiallisten tosiasioiden vääristelyä. Museon toteutuminen tarkoittaisi ”natsien miehitysajan ihannointia” ja ”natsien toteuttaman Lapin hävityksen salaamista”. Museota edistivät adressin mukaan ne tahot, jotka sota-aikana olivat olleet aseveljeyden innokkaimpia kannattajia.[17]

Museosuunnitelman ympärillä käyty keskustelu tuo esiin tavan, jolla sodan muistamisen käytäntöjen muokkautuminen kytkeytyi kylmän sodan poliittiseen ilmapiiriin ja paikallistason valtakamppailuihin. Museoimishanke ei toisaalta vaikuta miellyttäneen seutukunnan laajempiakaan väestönosia, sillä yli 5000 henkilöä kirjoitti nimensä hanketta vastustavaan adressiin. Sodanjälkeisinä vuosikymmeninä majoituskäytössä ollut Kenraalinmaja oli saatu sovitettua turismin viitekehykseen.  Rakennusta esittäviä postikorttejakin oli ollut myynnissä. Vasta kun rakennus aiottiin muuttaa paikaksi, joka toimisi menneisyyden muistamisen monumenttina, sen olemassaolo herätti suurinta vastustusta. Kiista syntyi, kun materiaalinen perintö oltiin kehystämässä julkisen muistin paikaksi.

Vastustuksen laajuutta selittää, että 1970-luvun lopulla ei ollut vielä pystytetty moniakaan nykyisistä Lapin sodan muistomerkeistä.  Ne yleistyivät Lapissa koetun 1980-luvun muistiaallon myötä. Saksan armeijan edustuskäytössä ollut ja natsi-ideologian levittämiseen käytetty rakennus oli kenties nimienkeruuseen osallistuneiden asukkaiden mielestä mahdottomin ja vastenmielisin vaihtoehto sodan muistamisen areenaksi.

Keskustelun päätteeksi huonokuntoinen Kenraalinmaja purettiin vuonna 1979. Tänä päivänä Hirttiöniemellä ei ole paljoakaan nähtävää jäljellä. Paikalla on säilynyt konekivääripesäke ja lisäksi lähelle tehty pommisuoja toimii nykyään osana asunto-osakeyhtiö Kenraalinmajan varastotilaa. Silti vielä liki 40 vuotta rakennuksen purkamisen jälkeenkin paikka kantaa mukanaan muistoa siitä, mitä siellä aiemmin oli ollut. Kenraalinmaja on säilyttänyt asemansa ympäristönä, josta keskustelemalla kysytään kuinka muistaa menneisyys.

Rakennuksen merkitystä muistin koettelun areenana voidaan pohtia asettamalla se sodan muistamisen laajempaa kontekstia vasten. Sodanjälkeisen Euroopan jälleenrakentamisessa kertomus vastarinnasta on ollut merkittävä väline rakennettaessa etäisyyttä natsi-Saksaan.[18] Yhtä suurta kertomusta lappilaisten sota-ajan kokemusten muistamiseksi on ollut sen sijaan hankala muodostaa. Saksaan nähden suomalaiset olivat jatkosodan aikana liittolaisia, Lapin sodan aikaan vihollisia ja Lapin tuhoutumisen osalta uhreja.

Aleida Assmannin[19] mukaan sodanjälkeiset kansakunnat ovat voineet rakentaa positiivista kuvaa kunniakkaasta toiminnasta toisessa maailmansodassa valitsemalla jonkun kolmesta roolista: voittaja (selätti pahan), vastustaja (sankarillisesti vastusti pahaa) ja uhri (passiivisesti kärsi pahasta). Kaikki näiden roolien ulkopuolelle jäävä unohdetaan. Suomen suhde Saksaan ei ole ollut kerrottavissa yhtenä joko voittamisesta, vastustamisesta tai uhriutumisesta kertovana tarinana.

Sisällöllisesti ristiriitaisten muistiainesten johdosta Kenraalinmajasta on paikallisella tasolla muodostunut kipeän menneisyyden työstämisen haasteellisuuden symboli. Paikallislehdessä aiheeseen palataan aika ajoin. Vuonna 1995 lehden artikkelissa[20] kerrotaan, kuinka saksalaismuistot on tehokkaasti raivattu ja tuhottu kaupungin alueella, parhaiten muistettuna esimerkkinä Kenraalinmaja. Saksan armeijan kenraali Erwin Rommelin muistoa kantavan urheilukentän nimeä ”Rommelin kenttä” hävetään edelleen, eikä saksalaiskauteen liittyvää vakiintunutta paikannimistöä ole haluttu ylipäänsäkään virallistaa.

Hirttiöniemi on siis muistin koettelun areena, jossa kysymys muistamisesta muodostetaan. Se myös herättää pohtimaan muistin ja ympäristön suhdetta läsnä ja poissa olevan suhteena. Konfliktinjälkeiset ympäristöt voivat rakentua tilan näkyvien ja näkymättömien ulottuvuuksien yhdistelmästä. Tällöin näitä ympäristöjä leimaa nykyisyys, jonka ylle muistityö on kiinnittänyt menneisyyden varjon. Jotain menneestä on jäänyt jäljelle ja on läsnä edelleen. Sen läsnäolo on kuitenkin toista, aavemaista muotoa.

Tunnetuin haamujen teoretisoija, Jacques Derrida, kehitti ajatuksiaan aaveiden merkityksestä juuri poissaolon ja läsnäolon välisen suhteen pohtimisen kautta. Suhde ei hahmotu lineaariseksi liikkeeksi menneestä nykyiseen ja tulevaan, vaan pikemminkin se toteuttaa kehämäistä ajan muotoa. Derridalle poissaolo ja läsnäolo eivät ole myöskään toistensa vastakohtia, vaan ne muodostavat toinen toisensa. Aavemaisesti läsnä oleva on näkyvän ja näkymättömän välissä: se on näkymättömän näkyvyyttä, jota ei kuitenkaan voi nähdä.[21]

”Näkökulmaa” on käännettävä. Katselemme nykyisellään näkymättömiä rakennuksia, ja ehkä tunnemme jonkin edelleen kummittelevan. Katselemme haamuja, mutta näkymättömistään aaveet katsovat myös meitä. Tällaisia ympäristöjä ajatellessamme emme ehkä kirjoita tilasta.  Tila kenties pikemminkin ryhtyy kirjoittamaan meitä. Ennakoitavuus ja kontrolloitavuus minän, ajan ja tilan välillä katoavat. Jäljelle jää ehkä kuitenkin jotain: se mitä herää eloon. Ehkä se mikä on läsnä olevan ja poissa olevan välissä – saavuttamaton ja samalla se josta olemme pääsemättömissä – on se joka pitää muistityön liikkeessä.[22]

Aavemaisesti läsnä oleva muodostaa osan Rovaniemen kaltaisten maan tasalle tuhottujen kaupunkien sodanjälkeisestä tunnemaisemasta. Jälleenrakennetun kaupungin tunnetyöhön on sisältynyt unelmia, toiveita, utopioita, traumoja ja surua. Niitä voidaan pitää tilan fantasmagorisina ja aavemaisina ulottuvuuksina.[23] Jälleenrakentamiseen liittyvä tunnetyö on ajallisesti pitkäkestoinen prosessi. Kulttuurihistorioitsija Marja Tuominen[24] on arvioinut, että tuhotun Lapin ulkoinen jälleenrakennustyö saatiin valmiiksi 1950-luvulle tultaessa, mutta henkinen jälleenrakentaminen on ollut käynnissä paljon pitempään, tai on jopa edelleen kesken.

1970-luvun paikallinen Kenraalinmajan ympärillä käyty muistikiista kytkeytyi paitsi koettuihin menetyksiin, myös paikallisiin poliittisiin jännitteisiin. 2000-luvulla sodan itse kokeneet sukupolvet ovat väistymässä, ja kommunikatiivisesta muistista ollaan siirtymässä jälkisukupolvien muistityöhön. Se on usein sukuyhteyksien kautta rakentuvaa postmuistia.  Marianne Hirschin[25] muotoilemalla postmuistin käsitteellä viitataan erotteluun, joka korostaa ensikäden omakohtaiseen kokemukseen pohjaavan muistin olevan laadultaan toisenlaista kuin jälkisukupolvien muistin. Viimeksi mainittua määrittää kertomusten ylisukupolvinen periytymisen mekanismi, jossa yksityiset ja julkiset muistot ovat sekoittuneet toisiinsa. Jälkisukupolvien muisti on usein kuvittelun ja uudelleenluomisen emotionaalisesti latautunutta aluetta. 2000-luvulle ominainen sodan muistikulttuuri on myös paikallisista ja elämäkerrallisista spatio-temporaalisista kiinnikkeistään löyhtynyttä, deterritorialisoitunutta kulttuurista muistia. Sitä tuotetaan ja siihen eläydytään globaalisti.

Vuonna 2013 paikallislehdessä palataan Kenraalinmajan purkamiseen: ”Ei tarvitse olla fasisti ja sodan ihailija, jos haluaa tietää asuinpaikkansa menneisyydestä. Rovaniemi voisi ottaa huomattavasti enemmän irti saksalaisajasta. Nyt vieras ja myös lappilainen nuori joutuu ihmettelemään, miksi juoksee pallon perässä nimenomaan Rommelin kentällä. Jos historian kerrostumia halutaan esimerkiksi arkkitehtuurissa vaalia ja esitellä vieraille, saksalaisaika taitaa olla Rovaniemen kerrostumista kiinnostavimpia.”[26]

Nykykulttuurissa 1970-luvulle ominaiset paikallistasolla aktivoituneet ja poliittisesti artikuloituneet muistamisen ulottuvuudet ovat menettäneet merkitystään. Sota-ajan muistoja ei enää yhtä voimakkaasti liitetä sota-ajan ja pitkään kestäneen ’sodanjälkeisyyden ajan’ poliittiseen jakautuneisuuteen ja näitä jakolinjoja kannatelleisiin tahoihin ja voimiin. Niitä ei kenties yhdistetä myöskään paikallisesti koettuihin menetyksiin. Kipeästä menneisyydestä kertova ympäristö halutaan nostaa esille ja hyödyntää matkailussa entistä tehokkaammin.

Kipeästä menneisyydestä kertovat näkymättömät tilan ulottuvuudet eivät kuitenkaan aina sisälly kulttuuriympäristön viralliseen suunnittelu- ja hallintatyöhön. Se lähtee liikkeelle näkyvästä rakennuskannasta, ja kirjoittaa kaupungin historiaa näkyvästä käsin.[27] Tilan näkymättömät ulottuvuudet voivat kuitenkin olla merkittäviä historiatietoisuuden ja kaupunkitilakokemuksen kannalta.
Kuten Kenraalinmajan tapaus tuo esille, konfliktinjälkeisen ympäristön aavemaisuus liittyy usein vaikenemiseen, tabuihin, kätkemiseen ja ristiriitaisuuksiin. Edellä olleissa lehtikirjoituksissa artikuloidut näkymättömän näkyväksi tekemisen tarpeet viittaavat samansuuntaiseen kehitykseen, joka on ollut havaittavissa muuallakin Euroopassa. Hävettävästä, tuhottavasta natsiperinnöstä on haluttu sodan jälkeen eroon, mutta nykytilanteessa se on nostettu esiin, suojeltu ja sille on toisinaan annettu myös kulttuuriperintökohteen asema.[28] Käsitykset siitä, mitä suojeltava kulttuuriperintö on, ovat alkaneet muuttua. Kipeästä menneisyydestä kertovia kohteita on entistä useammin alettu ottaa suojelun ja kulttuuriperintöohjelmien piiriin.[29]

Konfliktinjälkeisten ympäristöjen hallinnassa esiin nousevia jännitteitä voidaan avata kiinnittämällä huomiota muistin, perinnön ja trauman artikulointien spatiaalisiin viitekohtiin. Traumaattisia muistoja kannattelevan muistiyhteisön ensisijainen spatiaalinen kategoria kipeän menneisyyden käsittelyssä on usein koti ja kotiseutu. Tässä tekstissä käsittelemäni esimerkin osalta toisen maailmansodan perintö voi paikallistasolla näyttäytyä ensisijaisesti kodin ja kotiseudun menettämisenä ja se voi artikuloitua paikallisesti tunnistettuna kulttuurisena traumana. Vastaavasti kun puhutaan esimerkiksi suomalais-saksalaisesta liittolaisuudesta kansallisena traumana, muistin ja trauman spatiaalinen viitekohta on kansakunta. Mutta kummalla tasolla näkymättömiä ympäristöjä näkyviksi tehtäessä liikutaan?

Keskustelu toisen maailmansodan perinnöstä voi rakentua toisistaan poikkeavien spatiaalisten viitekohtien varaan. Spatiaalisten kategorioiden ristiriita voi vaikuttaa kulttuuriympäristön suojelua koskeviin asenteisiin monella tavalla. Kansalliselta tasolta johdetussa kulttuuriympäristötyössä voidaan esimerkiksi määritellä tietty kohde maisemallisesti tai historiallisesti arvokkaaksi. Jos tällöin nostetaan näkyväksi jokin menneisyyden vähemmän miellyttävä ulottuvuus, paikallisella tasolla jossa muistin viitekohtana on koti ja kotiseutu, tällaista ”kodin ja kotiseudun likaamista” saatetaan vastustaa.[30]

Kipeästä menneisyydestä kertovien ympäristöjen suunnittelua pohdittaessa on hyödyllistä kysyä myös mitä sekä paikallisen että kansallisen itseymmärryksen projektin jälkeinen kulttuuriympäristötyö voisi pitää sisällään. Mitä siirtymä kansallisesta viitekehyksestä voisi merkitä konfliktinjälkeisten ympäristöjen pohtimisen kannalta? Paikallisesti koettujen menetysten esillä pitäminen on tuskin riittävä vastaus, siitä huolimatta että paikallisella voi olla globalisoituvissa muistikulttuureissa edelleen tärkeä merkitys.

Nykytilanteesta nousevat uudelleenarvioinnit ovat joka tapauksessa paikallaan, sillä toisen maailmansodan perintöön liittyvät muistin paikat määrittyvät nykykulttuurissa uusissa transnationaalisissa kehyksissä. Esimerkiksi internetistä on tullut merkittävä muistin muodostamisen ympäristö. Muistia tuotetaan tällöin erilaisten yksilöiden, medioiden ja digitaalisten teknologioiden välisenä virtaavana kiinnittymisenä pikemminkin kuin tavanomaisena muisteluna.[31] Internet on mahdollistanut uusien translokaalien muistiyhteisöjen syntymisen. Transnationaalisessa kehyksessä muistikulttuureilla on usein myös yhteiset referenssit, kosketuspinnat, jäljittelyn mekanismit ja reaktiot.[32]

Toisen maailmansodan perintöön kohdistuva kiinnostus, oli sitten kyse tutkimuksesta tai kulttuuriperintötyöstä, osallistuu luonnollisesti paikallistasoa laajemmassa kehyksessä transkulttuurisen muistin muodostumiseen ja sen toimintaa koskevaan keskusteluun. Siksi on hyödyllistä asettaa muistin tuottamisen käytännöt tarkasteltavaksi globaalia kontekstia vasten. Aleida Assmann[33] on hahmottanut neljä eri unohtamisen ja muistamisen yhteen kietoutumisen muotoa. Ne voidaan suhteuttaa kipeästä menneisyydestä kertovien kulttuuriympäristöjen hallinnan vaiheisiin ja välineisiin.

Ensimmäinen on korostanut muistamisen unohtamista. Tämä muistamisen muoto, jota Assmann kutsuu dialogiseksi unohtamiseksi, korostaa vaikenemista ja tähtää väkivallan uudelleenpuhkeamisen estämiseen. Vaikenemisen strategia oli yleinen sodanjälkeisessä amnesiassa. Se tulee esimerkiksi Rovaniemen kaltaisessa kaupungissa esiin passiivisena julkisena muistityönä. Tällainen orientaatio liittyy tilanteeseen, jossa kipeästä menneisyydestä kertova ympäristö jää kulttuuriympäristöohjelmien ulkopuolelle. Ympäristöjä ei ole kehystetty kulttuuriperinnöksi, historiallisesti merkittäviksi eikä niitä ole suojeltu.

Toinen muistamisen ja unohtamisen muoto on korostanut muistin moraalista funktiota. Se on liittynyt erityisesti holokaustin muistamiseen universaalina, yhteisenä tehtävänä. Tässä kehyksessä korostetaan muistamisen merkitystä unohtamisen vastakohtana. Muistaminen on tärkeää, jottemme unohtaisi toisessa maailmansodassa koettuja äärimmäisiä julmuuksia. Tämä orientaatio tuottaa näkökulman, jossa kipeästä menneisyydestä kertovaa ympäristöä pidetään muistin moraalisiin tehtäviin vedoten tärkeänä suojelukohteena. Fyysinen ympäristö muistuttaa jotain tärkeää menneisyydestä.

Kolmas muistamisen muoto on pitänyt sisällään transitiivisia prosesseja, joissa muistaminen on nähty välivaiheena kuljettaessa kohti tilannetta, jossa menneisyyden onnistuneen työstämisen seurauksena ei enää ole tarpeen käydä läpi menneisyyden haavoja. Tämä orientaatio pitää sisällään näkökulman, jonka mukaan yhteisöt käsittelevät omaa kipeää menneisyyttään, mutta ovat oikeutettuja jättämään sen taakseen.

Neljättä vaihetta Assmann odottaa alkavaksi, ehdottaen sille muodoksi dialogista muistamista. Dialoginen muistaminen on Aleida Assmannin nimitys rajat ylittävälle prosessoinnille, jossa kaksi tai useampi kansakunta työstää omaa ja yhteistä menneisyyttään. Assmannin viimeksi mainittua ehdotusta voidaan arvioida muistikulttuurien tulevaisuutta vasten. Siirryttäessä kansallisen tuolle puolen voidaan kysyä, onko globalisoituva muistikulttuuri mahdollisuus vai haaste niin sanotun kestävän kulttuuriympäristön suunnittelun kannalta katsottuna.

Aleida Assmann[34] on havainnut muistikulttuurien globalisoitumisen johtaneen jopa haitalliseen muistin deterritorialisoitumiseen. Holokaustista on USA:ssa tullut sarkastisesti ilmaistuna ”amerikkalaisen historian pahin tapahtuma”. Holokaustia koskevan muistin amerikanisoitumisen myötä holokaustin muisto on eurooppalaisista historiallisista tapahtumapaikoista irtautuneena vaarassa muuttua abstraktiksi. Siksi paikallisilla kokemuksilla ja muistoilla on globaalissa kontekstissa ehkä jopa entistä tärkeämpi merkitys.

Toinen kestävän ympäristönsuunnittelun mahdollisuus liittyy fyysisten ympäristöjen käsittämiseen transkulttuurisesti hahmottuviksi muistin paikoiksi. Kansainvälisen konfliktin seurauksena syntyneet muistin paikat ovat jo lähtökohtaisesti jaettuja muistisijoja.[35] Esimerkiksi jatkosodan ajalta periytyvä vankileirin paikka voi olla paitsi omakohtaisia tai suvun perinnön kautta välittyneitä muistoja kannattelevalle suomalaiselle, myös leirillä vangittuna olleen neuvostoliittolaisen tai vartijana toimineen saksalaisen suvun nykyisille jäsenille paitsi osa toisen maailmansodan yhteistä perintöä, myös osa suvun omaa historiaa. Millaisia mahdollisuuksia paikalliset muistisijat voisivat tarjota monenkeskiseen muistityöhön? Voitaisiinko globaalissa muistikulttuurissa määrittyvistä ympäristöistä kehittää yhteisiä muistamisen paikkoja, joissa toisen maailmansodan perintöä voidaan koetella muistin jaettavuuden pikemminkin kuin jakavuuden lähtökohdista käsin?

Toisena mahdollisuutena on, että globalisoituva muistikulttuuri synnyttää entistä kontrastoivampia asetelmia. Kulttuuriympäristön suunnittelulla voidaan tuskin täysin hallita sitä, kuinka esimerkiksi kansallissosialistiseen materiaaliseen perintöön liittyvät ympäristöt kutsuvat vierailijaa asettumaan affektiivisiin suhteisiin. Voivatko konfliktinjälkeiset muistin paikat muodostua esimerkiksi äärioikeiston fasististen symbolien artikuloimisen paikoiksi? Millaisia uusia affektiivisia tiloja niistä voi tällöin tulla? Kansallissosialististen ympäristöjen muuttuminen uusnatsismin harjoittamisen paikoiksi on toisaalta toiminut usein argumenttina näiden ympäristöjen suojelua vastaan.[36]

Toisen maailmansodan perintöön on kohdistunut viime vuosikymmeninä valtava kiinnostus, mikä on näkynyt turismina, näyttelyinä, historiallisen fiktion, aiheeseen liittyvän historiantutkimuksen ja kipeää menneisyyttä käsittelevien elokuvien ja tv-sarjojen kasvavana suosiona. Lappilaiseen maisemaankin kohdistuu sotahistoriaturismia ja harrastaja-arkeologien omaehtoista matkailua. Tässä kehyksessä nähtynä toisen maailmansodan perintöön liittyvät muistin paikat ovat osa globaalia muistikulttuurien taloutta. Väkivallan, muistin ja markkinoiden suhteisiin olisi hyödyllistä kuitenkin suhtautua kulttuuriympäristötyössä myös kriittisesti.

Erilaisten katastrofien, tragedioiden ja onnettomuuksien tapahtumapaikat vetävät kävijöitä puoleensa. Tilallisina kokonaisuuksina niillä tuntuu olevan emotionaalista puhuttelevuutta.[37] Konfliktinjälkeiset ympäristöt tulevat nykykulttuurissa osaksi traumaturismia ja ”kärsimysturismia”. Tragedioista, katastrofeista ja kärsimyksestä kertovat ympäristöt voivat tulla affektiivisesti ladatuiksi sekä terapeuttisista että voyeristisista syistä.[38] Onko traumaturismi mahdollisuus herättää globaalia tietoisuutta nykytilanteessakin ajankohtaisista julmuuksista vai onko se vain osa globaalia kulttuurisen muistin taloutta?

Globalisoituneessa muistikulttuurissa on myös muistiainesten ikonisoitumisen piirteitä. Yhtäältä on arvioitu, että holokausti globaalina muistisijana ja muistamisen ylimpänä moraalisena artikulaationa on vähentänyt huomiota muita väkivaltaisia ja traumaattisia historioita kohtaan. Deterritorialisoituneena muistisijana se on irtautunut historiallisesta taustastaan ja sen symbolinen merkitys on tyhjentymässä.[39] Toisaalta on huomautettu, että 2000-luvulla natsismin perintö on enenevässä määrin ollut normalisoitumisen prosessissa, mikä on näkynyt tämän perinnön kaupallistamisena ja sen merkitsemän historiallisen tapahtuman erityisyyden purkautumisena.[40]

Siinä missä aiemmin natsismin perintöön suhtauduttiin moraalin näkökulmasta, joidenkin arvioiden mukaan nyt perintöä lähestytään entistä useammin relativisoivasti, universalisoivasti ja estetisoivasti. Kehityksen on nähty olevan seurausta kommunikatiivisen muistin katoamisesta ja toiseen maailmansotaan liittyvän kulttuurisen muistin ylimitoitetusta tuotannosta. Nuoremmat sukupolvet ovat tulleet jo läkähdyksiin saakka kyllästetyiksi ja kyllästyneiksi kaiken toiseen maailmansotaan liittyvän kulttuurisen muistin osalta. Sen seurauksena nuoremmat sukupolvet kenties kyseenalaistavat kanonisoidun, moralistisen muistamisen. Internet on myös lisännyt spekulatiivista historiakeskustelua ja menneisyyden estetisoimista. [41]

Voisiko fyysisillä ympäristöillä ja muistin materiaalisuudella olla tässä tilanteessa erityismerkitys niin sanotun kestävän kulttuuriympäristötyön kannalta? Turismin ja historian suhteita nykykulttuurissa pohtinut Marita Sturken[42] toteaa, että menetysten sureminen ja kuluttajuus kiertyvät amerikkalaisessa muistikulttuurissa turismiin, paranoiaan, turvallisuuskysymysten muotoiluun ja kitschiin. Affektien kiihdyttämä kaupallinen muistikulttuurituotanto saa elinvoimansa amerikkalaisten oman viattomuuden ja ulkopuolisuuden korostamisen tarpeista. Jos traumaturismiin ja kärsimysturismiin liittyy kipeistä menneisyyden (ja nykyisyyden) tapahtumista muistuttava matkamuistojen massatuotanto, muistin ja materiaalisuuden suhde näyttäytyy ensi kädessä emotionaalisen vetoavuutensa vuoksi onnistuneena kaupallisuutena.

Pitäisikö fyysisillä ympäristöillä nähdä tästäkin huolimatta olevan erityismerkitys eettisesti kestävän kulttuuriympäristösuunnittelun kannalta? Fyysisten ympäristöjen materiaalisuus on ollut keskeisessä asemassa esimerkiksi Liz Ševčenkon[43] esittelemässä usean museon yhteistyönä toteutetussa hankkeessa Sites of Conscience. Kipeän menneisyyden työstämisen paikoiksi oli tässä hankkeessa valittu todellisia historiallisia tapahtumapaikkoja. Ympäristössä toteutettu arkkitehtoninen suunnittelu kytkettiin myös muistityöhön. Kävijöille saattoi joissakin tapauksissa avautua myös mahdollisuuksia kokea itse, miltä esimerkiksi vankileirillä eläminen ruumiillisena kokemuksena tuntuu.

Myös kansallissosialistisen arkkitehtuurin suojelua edistettäessä on nostettu esiin tilan materiaalisten ulottuvuuksien merkitys muistityön tärkeänä osana. Kansallissosialistisen ideologian vastaanoton kannalta keskeisessä asemassa ollut tilasuunnittelu avautuu parhaiten autenttisilla tapahtumapaikoilla. Omakohtainen ruumiillinen kokemus esimerkiksi joukkokokouksien järjestämiseen käytetyistä paikoista auttaa ymmärtämään natsipropagandan toimintalogiikkaa ja tilankäytön merkitystä. Tätä kokemusta ei, nykytekniikallakaan, voi virtuaalisesti täysin välittää.[44]

Hyvinvointivaltion sisällä toteutetut ja nyt jo melko kaukaiseen menneisyyteen liittyvät muistihankkeet ovat lähtökohdiltaan varsin toisenlaisia kuin keskeneräisten historiallisten vääryyksien oikaisemiseen tähtäävät hankkeet, jotka kytkeytyvät tuoreisiin tai tällä hetkellä käynnissä oleviin konflikteihin. Suomalaisia kipeästä menneisyydestä kertovia kulttuuriympäristöjä hallittaessa monia samoja lähtökohtia, joita on hyödynnetty kansainvälisissä kulttuuriympäristöhankkeissa, voitaisiin silti huomioida. Muistin paikoista voitaisiin muodostaa muistin koettelun sijoja, joissa muistamisen historiallisuus, jännitteisyys ja transkulttuurisuus toimisivat ympäristönsuunnittelun lähtökohtina. Tällaisten kohteiden suunnitteluun voitaisiin ottaa mukaan eri toimijoita. Kipeän menneisyyden näkyväksi tekeminen voisi olla myös mahdollisuus herättää kiinnostusta nykyhetkellä ajankohtaisiin konflikteihin ja muistamisen haasteisiin. Edellä käsittelin yhden esimerkin kautta muistikulttuurin aiempaa historiallista vaihetta Lapissa. Siirryin sen jälkeen pohtimaan kipeästä menneisyydestä kertovan kulttuuriympäristön nykyisyyttä ja tulevaisuutta. Tarkastelun polttopisteenä oli kysymys siitä millaisia kulttuurisia prosesseja näitä muistin paikkoja ympäröi. Materiaalisuuden ja muistin kannalta katsottuna kulttuuriympäristö hahmottuu temporaalisena moninaisuutena. Se on erilaisten temporaalisten prosessien kenttä, olivatpa ne sitten biologisia hajoamisen ja kasvamisen prosesseja, kulttuuristen kamppailujen tuloksena esiintyvää kätkemistä ja säilyttämistä tai satunnaisemmin näkymättömiin jääneiden objektien esiin nousemista ja katoamista.

Temporaalisen moninaisuuden rinnalla kulttuuriympäristöjä leimaa spatiaalinen heterogeenisyys. Globalisoituminen asettaa paikallisen ja globaalin suhteet uuteen järjestykseen, ja niiden spatiaalisten kategorioiden valikoima, joihin kulttuuriperintö ja kulttuuriympäristöt nykykulttuurissa avautuvat, on moninaistunut.

Tässä tekstissä olen korostanut paikallisten esimerkkien merkitystä. Nykyisessä kotikaupungissani Jyväskylässä satun asumaan lähellä entisestä kotikaupungistani Rovaniemestä muistuttavaa rakennusta.  Se on saksalaisten rakentama parakki, joka hankittiin vuonna 1946 Oulun Tuirasta ja siirrettiin junalla Jyväskylään. Siellä se koottiin uudelleen nykyiselle paikalleen Halssilan asuinalueelle.[45] Se on toiminut vuosikymmenten ajan työväentalona. En ole omana aikanani huomannut sen herättävän paikallisia muistikiistoja. Kipeästä menneisyydestä kertovat ympäristöt voivat kehystyä paikallisesti monella eri tavalla. Tämän tekstin aiheena olleet kulttuurisen muistin jännitteet materialisoituvat fyysisiä ympäristöjä ympäröivissä prosesseissa, kamppailuissa, kertomuksissa ja hiljaisuuksissa.
Maisema on tutkimuksen, ympäristöhavaintojen ja taiteen näyttämö, jolla on syvällinen merkitys ihmisten elämänpiirin määrittelylle ja lopulta myös ihmisten hyvinvoinnille. Maisemista on eri aikoina esitetty toisistaan poikkeavia kirjallisia ja visuaalisia näkökulmia, jotka yhdessä täydentävät kuvaa maiseman käsitteellisestä kokonaisuudesta. Artikkelissani tarkastelen millä tavoin käsitykset maisemista ovat muovautuneet ja miten tutkimuksen ja havaintojen maailma on omaksuttu osaksi yhteiskunnallisten toimien kenttää. Maisema on käsitteenä kehittyvä ja maisemat ovat samanaikaisesti fyysisesti muutoksellisia. Tätä havainnollistan valokuvien avulla.

Ihmisen suhdetta maisemaan on pohdittu laajasti ja moniaalla. Paitsi itse maisemat, myös näkemykset ja tulkinnat maisemista ovat muuttuneet ja kehittyneet ajan mittaan. Maiseman tietyt ominaispiirteet ovat olleet meille ihmisille merkityksellisiä kautta aikojen, mutta maisemiin kohdistuvat tarkastelutavat ovat muovautuneet, laajentuneet sekä terästyneet ajan mittaan – viimeisimmän puolentoista sadan vuoden aikana systemaattisen maisematutkimuksen siivittämänä. Maisemien tarkkailuun, havainnointiin ja tutkimiseen on taiteen ja tieteen kehittymisen myötä tullut koko ajan uusia välineitä ja menetelmiä.

Meitä ympäröivät maisemat jaetaan usein luonnonmaisemiin ja kulttuurimaisemiin. Maantieteilijä Carl O. Sauerin mukaan alue ennen ihmisen vaikutuksen ilmaantumista on alkuperäinen luonnonmaisema, ja ihmisen toiminnat ilmenevät kulttuurimaisemissa, jotka muuttuvat kulttuurien muutosten ja kehittymisen myötä.[1] Myös maiseman muutoksellisuuteen, dynaamisuuteen on jo pitkään kiinnitetty huomiota maisematutkimuksessa.[2] Maiseman ominaispiirteisiin kuuluvat liike ja muutos. Eli kaikki se mikä maisemissa tapahtuu ajan mittaan, äkillisesti, jatkuvasti tai vaiheittain.

Pyrin tässä artikkelissa osoittamaan millä tavoin maisemien ja niiden muutosten havainnoinnista ja tarkkailusta on siirrytty niiden tutkimukseen ja lopulta tarkoitukselliseen maisemien suojeluun. Näkökulmani kohdistan kulttuurimaisemiin, ja tarkastelun kehikoksi soveltuu maantieteilijä Petri J. Raivon yhteenveto kulttuurimaisemien tutkimuksen jäsentymisestä kolmeen luokkaan: 1. Maisema alueellisena kategoriana ja kronologisena tilana, 2. Maisema suunnittelun ja suojelun kohteena, ja 3. Maisema osana subjektiivista elämismaailmaa. Näistä lähtökohdista Raivo määrittelee maisematutkimuksen keskeisimmiksi traditioiksi ensin mainitun sekä sen ohella maiseman tapana nähdä ja jäsentää kulttuurisia ympäristöjä.[3]

Tuon seuraavassa tarkastelun piiriin paitsi otteita maisematutkimuksen eri aloilta, myös muuta maisemien tarkasteluun liittyvää aineistoa, kuten maisemaa koskevia kirjallisia kuvauksia, sitä säätelevää lainsäädäntöä sekä valokuvia. Näiden kaikkien on tarkoitus havainnollistaa maisematutkimuksen monenlaisia näkökulmia sekä sitä yhteiskunnallista toimintaa, joka nykyään maisemiin kohdistuu. Aloitan tarkasteluni subjektiivisista maisemahavainnoista, etenen siitä maisematutkimuksen maailmaan, ja lopuksi hahmottelen maisemansuojelun lähtökohtia ja näkökulmia. Maisemista saatavat kokemukset ja havainnot ovat olleet osa ihmisen elämis- ja elämysmaailmaa ihmiskunnan alkuajoista asti. Maisema oli jo varhaisille esi-isillemme olemassaolon näyttämö, toiminnan ympäristö, jota havainnoitiin monin tavoin. Maiseman lukutaito oli varhaisille metsästäjille elinehto. Metsästys edellytti sopivia maastoja. Suunnistus tehtiin maan muotojen ja taivaankappaleiden tarkastelun perusteella. Otolliset asuinpaikat sisälsivät eloonjäämisen kannalta oleelliset elementit: asumukset läheisine riistamaineen ja veden lähteet. Tuo alkuihmisten maisema on asiana juurtunut niin sisäämme, että muinaisafrikkalaisten optimiympäristö, puoliavoin kumpuileva maasto vesistöineen täyttää monien tutkimusten mukaan myös nykyihmisen ihannemaiseman.[4] Englantilaistyyppinen puisto tai Hämeenkyrön kumpuileva kansallismaisema ovat tämän asian esimerkinomaisia nykyajan todentumia. Alkujaan tiedot ja kokemukset otollisista asuinpaikoista ja maisemista välittyivät suullisena tietona, myös tarinoiden kautta. Maiseman tarkkailuun liittyvä suullinen perintö välittyy nykyaikaan kansanrunoudessa. Tätä havainnollistaa esimerkiksi Kalevala[5], missä Kullervolle kerrotaan mistä hänen pitäisi lähiomaisiaan hakea:

    Hyvä on sinne päästäksesi,
    ouonkin osatakseksi,
    Korven kolkka käyäksesi,
    joen ranta juostaksesi.
    Astut päivän, tuosta toisen,
    astut kohta kolmannenki,
    kulet kohti luotesehen.
    Vaara vastahan tulevi:
    sie astu alatse vaaran,
    käy vaaran vasenta puolta!
    Tuostapa joki tulevi
    oikealle puolellesi:
    käy sitä joen sivua
    kolmen kosken kuohumitse!
    Tulet niemen tutkaimehen,
    pääyt päähän pitkän kaiskun;
    tupa on niemen tutkaimessa,
    kalasauna kaiskun päässä.[6]

Tämä Kalevalan katkelma valottaa maisemahavaintojen ja maiseman ymmärtämisen merkitystä entisaikojen ihmisille.  Kulkua, havaintoja ja kommunikointia helpottamaan paikoille ryhdyttiin antamaan nimiä. Monet paikannimet ovatkin hyvin vanhaa perua, maisemien todentamisen varhaista kulttuurista aineistoa.[7]

Inhimillinen näkökulma maisemien tarkkailusta on ensiksi taltioitunut varhaisiin kirjallisiin tuotoksiin. Maiseman havainnoinnista on kyse esimerkiksi monessa Raamatun[8] kohdassa. Sen Vanha Testamentti alkaa Ensimmäisellä Mooseksen kirjalla, missä luomistyötä esitellään näin:

1:9 Jumala sanoi: ”Kokoontukoot taivaankannen alapuolella olevat vedet yhteen paikkaan, niin että maan kamara tulee näkyviin.”

1:10 Jumala nimitti kiinteän kamaran maaksi, ja sen paikan mihin vedet ovat kokoontuneet, hän nimitti mereksi.[9]

Sitten esitellään ihmistä paratiisissa:

2:8 Herra Jumala istutti puutarhan itään, Eedeniin.

2:9 Herra Jumala kasvatti maasta esiin kaikenlaisia puita, jotka olivat kauniita katsella ja joiden hedelmät olivat hyviä syödä.

2:10 Eedenistä sai alkunsa joki, joka kasteli puutarhan ja joka sieltä lähtiessään jakautui neljäksi haaraksi.[10]

Syntiinlankeemuksen ja vedenpaisumuksen jälkeen päästään rakentamaan Babylonin tornia:

11.3 Ja he sanoivat toisilleen: ”Tehkäämme tiiliä ja polttakaamme ne koviksi.”

11:4 He sanoivat: ”Rakentakaamme itsellemme kaupunki ja torni, joka ulottuu taivaaseen asti. Sillä tavoin saamme mainetta emmekä myöskään hajaannu yli koko maan.”[11]

Näin Raamatussa voidaan katsoa tulevan kuvatuksi maiseman ja kulttuurimaiseman synnyn ja kehityksen mekanismit.

Zev Naveh ja Arthur S. Lieberman toteavat, että maailmankirjallisuudessa maisemaan viittaava sana mainitaan ensimmäisen kerran Raamatun Psalmien kirjassa (48:2), missä hepreankielinen sana ’noff’ merkitsee kaunista yleisnäkymää Jerusalemiin, yli kuningas Salomonin temppelin, linnojen ja palatsien.[12]

Vanhan Testamentin suomenkielisessä käännöksessä tämä viittaus maisemaan ilmenee tosin vain häivähdyksenomaisesti. Tuossa samaisessa Psalmissa 48 hahmotellaan Siionia, Jumalan kaupunkia näin:

Ps. 48:2 Suuri on Herra, ylistäkää häntä! Hän asuu omassa kaupungissaan pyhällä vuorellaan.

Ps. 48:3 Se kohoaa korkealle, se on koko maan ilo. Siion on kuin pohjoinen vuori, se on suuren kuninkaan kaupunki.[13]

Monien kulttuurien kansaneepoksissa ja suullisessa perinnössä on maailman synnystä omat kuvauksensa. Kalevalan ensimmäisessä runossa Ilman Impi laskeutuu mereen ja sotka tekee pesän hänen polvelleen.

    Niin silloin ve’en emonen,
    veen emonen, ilman impi,
    nosti polvea merestä,
    lapaluuta lainehesta,
    sotkalle pesän sijaksi,
    asuinmaaksi armahaksi.[14]

Hieman myöhemmin Kalevalan toisessa runossa Väinämöinen nousee autiolle maalle ja auttaa Sampsa Pellervoista muokkaamaan ympäristöä:

    Pellervoinen, pellon poika,
    Sampsa poika pikkarainen,
    sep’ on maita kylvämähän,
    toukoja tihittämähän!

    Kylvi maita kyyhätteli,
    kylvi maita, kylvi soita,
    kylvi auhtoja ahoja,
    panettavi paasikoita.

    Mäet kylvi männiköiksi,
    kummut kylvi kuusikoiksi,
    kankahat kanervikoiksi,
    notkot nuoriksi vesoiksi.[15]

Kalevalassa viitataan tavan takaa maisemiin, joskin yleensä varsin yleispiirteisellä tasolla. Siellä puhutaan erityyppisistä pinnanmuodoista, metsistä, soista, ihmisen muokkaamista ympäristöistä kuten ahoista, halmeista, kaskimaista. Erityisesti vesistöt ovat monien Kalevalan tapahtumien näyttämönä.

Meille nykyihmisille on vanhojen kirjallisten kuvausten, kansanperinteen ja paikannimien ohella tarjolla myös konkreettista todistusaineistoa muinaisaikaisista maisemista. Sitä tuottaa arkeologia kaivaustensa ja esinelöytöjensä avulla. Myös esimerkiksi erilaisten sedimenttilöytöjen arviointi ja siitepölyaineistojen analysointi tuottavat tietoa muinaisista maankäytöistä.

Nykyaikaan säilyneistä monenlaisista isommista ja pienemmistä jäänteistä voidaan hyvin arvioida ja analysoida menneiden aikojen maisemia ja niiden kehitystä. Esimerkiksi vanhoista kartoista päästään käsitykseen menneiden aikojen maisemista, ja lisäksi niistä voidaan tehdä päätelmiä myös julkaisuajankohtaa edeltävistä tapahtumista pitkän matkaa taaksepäin.[16] Inhimilliset havainnot ja niiden taltiot sekä todisteet entisestä maankäytöstä luovat meille kulttuurimaisemien sisällöllisen perustan sekä lähtökohdan tarkastella maisemien muutoksia. Maisema omaksuttiin tieteellisen tutkimuksen kohteeksi ensiksi maantieteessä.[17] Maiseman käsittelyn lähtökohtana voidaan pitää valistusajan luontoon pohjautuvien alueiden hahmottelua Saksassa ja Ranskassa; nämä ’luonnolliset alueet’ nähtiin hallinnollisten alueiden vastapainona.[18]

Maisematutkimus käynnistyi varsinaisesti 1800-luvun puolivälin Saksassa. Länsimaisen luonnontieteellisen maailmankuvan keskeisiin rakentajiin kuulunut Alexander von Humboldt julkaisi vuosina 1845–1862 tuolloin tunnettua maailmankaikkeutta käsittelevän, kolme ja puoli tuhatta sivua laajan kirjoituskokoelman, jossa hän liitti maiseman käsitteen maanpinnan muotoihin, eri maiden tyypillisiin maisemiin, maisemamaalauksiin ja maiseman kirjallisiin kuvauksiin.[19] Maiseman käsite siirtyi Humboldtin vaikutuksesta taiteesta tieteeseen.[20]

Maisemamaalauksen ja kasvillisuuskuvausten graafiset esitykset Humboldt nosti esille luonnontutkimuksen elävöittäjänä:

”maisemamaalaus havainnollistaa maanpinnan monet piirteet, nostattaa kaukokaipuuta ja samaten ihanalla tavalla yllyttää lähtemään raikkaan luonnon pariin… Kuten tuoreet luonnonkuvaukset, myös maisemamaalaus lisää rakkautta luonnontutkimukseen … (ja) luonnonkuvaukset ja maisemamaalaus näyttävät meille ulkomaailman koko hahmossaan, rikkaassa monimuotoisuudessaan, ja nämä molemmat kykenevät yhdistämään aistinvaraisen ja epäaistinvaraisen”.[21]

Maisematutkimus on sittemmin kehittynyt alkuaikojen varsin deskriptiivisestä ilmiöiden kuvailusta monipuoliseen ja analyyttiseen suuntaan sekä kurottanut näkökulmiaan maantieteen ohella monen muunkin tieteenalan osaseksi. Tutkimuksen painopisteet ovat aikojen saatossa vaihdelleet. Tieteen kehittyessä maiseman alueellisuutta osoittava komponentti vahvistui ja visuaalisen maiseman merkitys vastaavasti väheni.[22]

Lopullisesti maiseman visuaalista ulottuvuutta ei tutkimusmaailmassa haudattu, sillä maisema visuaalisena ympäristönä alkoi taas 1980-luvulta alkaen ilmaantua uudelleen tieteellisiin julkaisuihin. Maisemasta tuli jälleen yleiskäsite joko kuvaamaan sitä ympäristöä johon tutkimus kohdistuu, havainnollistamaan ympäristön alueellista kehitystä luonnonmaisemasta kulttuurimaisemaksi tai osoittamaan oppiaineen osa-alaa kuten maisemaekologiaa, maisema-arkkitehtuuria, maisemasuunnittelua, maisemaestetiikkaa, taidehistoriaa.[23]

Nykyään maisema nähdään yhä useammin ihmisen ja hänen ympäristönsä sekä sen vuorovaikutuksen alituista muutosta kuvaavana käsitteenä kuin kaikkien samalla tapaa näkemänä kohteena.[24] Maisematutkimus sisältää nykyään monia, eri tieteenaloista lähtöisin olevia suuntauksia, jotka voidaan luokitella lähtökohdiltaan humanististen tai luonnontieteellisten tutkimustraditioiden piiriin. Kulttuurimaantieteen ja taidehistorian tutkimuksessa on sovellettu ikonografista tutkimusta, jossa maisemia tarkastellaan niiden sisältämien kulttuuristen viestien ja merkitysten kautta.[25] Tätä ns. panofskylaista tutkimusotetta ovat soveltaneet muun muassa Petri J. Raivo selvittäessään ortodoksisen kirkon ja suomalaisen kulttuurimaiseman kehittymisen suhdetta[26] sekä taidehistorioitsija Antti Vallius selvittäessään maaseutumaisemakuvaston luomia mielikuvia suomalaisesta maaseutukulttuurista.[27]

Luonnontieteellisen maisematutkimuksen piiriin kuuluu maisemaekologia, jossa maisemia pyritään mallintamaan luonnon ja maiseman monimuotoisuuden perusteella, mutta sen piirissä voidaan pyrkiä myös liittämään ihmisnäkökulma maisematason tutkimussovelluksiin.[28] Maiseman piirteiden ja sen muutosten arvioinnin tieteellisenä välineenä käytetään tällöin tavallisimmin yhdistelmää, joka perustuu karttojen, ilmakuvien, satelliittikuvien ja karttatietojärjestelmien eli GIS:n käyttöön.[29] Seuraavassa esittelen tarkemmin maiseman visuaalisten piirteiden tutkimusta sekä siihen liittyviä sovelluksia, joilla voidaan tarkastella maisemaa ja niiden muutoksellisuutta. Maalaustaiteella on paljon annettavaa maisematutkimukselle, sillä taiteilijoiden luomat maisemakuvat ovat tärkeitä dokumentteja aikakautensa maisemista, ja ne kertovat ihmisen ja luonnon suhteesta ja sen kehittymisestä muokaten maisemakäsityksiä.[30] Maisemamaalaukset ovat historiallisen maantieteen verraton lähdeaineisto, mikäli niiden tulkinnassa noudatetaan riittävää varovaisuutta. Maalaus kuten karttakin on suhteellinen malli maisemasta, ei tarkka kopio. Taiteilijan näkemys on kytköksissä aikakautensa tietoon ja sovinnaisiin käytäntöihin; taiteilija näkee sen minkä ymmärtää ja haluaa ilmaista.[31]

Maisemamaalaus tuli Euroopassa itsenäiseksi taidemuodoksi 1600-luvulla hollantilaisen koulukunnan myötä. Sitä ennen esitetyt maisemat olivat yleensä lähinnä muotokuvien ja historiallisten maalausten taustakuvia. Hallitsevaksi taidemuodoksi maisemamaalaus ehätti vasta 1800-luvulla, jolloin se kehittyi nopein harppauksin. Valokuvauksen yleistyminen alkoi kuitenkin asettaa kyseenalaiseksi taiteen tarkoituksen luonnonilmiöiden kopioimisessa. Kameran käyttö murskasi maalaustaiteen ja luonnontieteen yhteyden syrjäyttäessään maalarit ja piirtäjät luonnontieteen piiristä eräitä erikoisaloja lukuun ottamatta.[32]

Taide on edistänyt ympäristökuvamme muotoutumista terästämällä havaintokykyämme ja kehittämällä esteettistä tajuamme. On ilmeistä, että monet mielikuviemme maisemat eri seuduista ja maista perustuvat niistä nähtyihin maalauksiin tai valokuviin. Pelkät sanalliset esitykset eivät riittäisi havainnollistamaan kaikkia maiseman ilmiöitä.[33] Esimerkiksi maanpinnan muotoja ja syntyhistoriaa kuvailevaa geomorfologiaa olisi vaikeata ymmärtää ilman havainnollistavia kuvia.[34]

Valokuvauksesta alkoi maisemien taltioinnissa uusi jakso ihmiskunnan historiassa. Valokuvauksen soveltuvuus maisemien ja ympäristön dokumentointiin oivallettiin jo varhain.[35] Aluksi valokuvaukseen suhtauduttiin hämmentynein mielin; ihasteltiin sen todellisuutta yksityiskohtaisesti jäljentävää luonnetta. Koska valokuva ymmärrettiin totuuden vastineeksi, sitä ei mielletty taiteeksi. Pikemminkin ajateltiin, että valokuvaus tekee maalaustaiteen tarpeettomaksi. Kuten hyvin tiedetään, niin ei käynyt, mutta sen sijaan valokuvaus vaikutti voimakkaasti maalaustaiteen kehittymiseen. Maalaustaide saattoi vaivihkaa irrottautua visuaalisesti havaittavan kopioimisen tarpeesta.[36]

Maisemien luonnon- ja kulttuuripiirteet näyttäytyvät niistä otetuissa valokuvissa visuaalisesti ilmenevinä muotoina. Niitä voidaan tarkastella ja tulkita maisematutkimuksen eri keinojen avulla. Valokuvassa näkyvällä ilmiöllä on fyysisessä ympäristössä realistinen vastineensa, jota voidaan kuvasta tutkia kriittisen tieteellisen realismin esittämien käsitysten mukaisesti.[37]

Valokuva sitoo maisemasta tehtävät havainnot kuvanottohetkeen. Kuvat ovat maisemista tehtyjä historiallisia taltiointeja, mikä on tärkeä lähtökohta maisemien muutosten seurannalle.[38] Eri aikoina samasta paikasta otetut täsmällisesti rajautuvien kuvaparien avulla voidaan tarkastella kyseisen paikan maisemamuutoksia yksityiskohtaisesti. Tällaisten kuvaparien avulla voidaan pohdiskella laajemminkin maisemamuutoksien luonnetta ja laajuutta. Valokuvaa pidetään dokumenttina, objektiivisena otoksena, näytteenä maisemasta. Pitää kuitenkin ottaa huomioon että valokuvat ovat myös tekijänsä tulkintoja, harkittuja rajauksia. Monasti valokuvilla on ollut erityisiä tarkoituksia, poliittisiakin. I.K. Inhan valokuva on peräisin sarjasta, jossa hän taltioi suomalaisia viljelymaisemia Pariisin vuoden 1900 maailmannäyttelyssä esitettäväksi. Kun vanhoja valokuvia tarkastellaan, onkin syytä ottaa huomioon tällaiset mahdolliset lataukset.

Vanhojen valokuvien uudelleenvalokuvaus eli toisintokuvaukset ovat nykyään suosittu tapa hahmottaa maisemissa tapahtuneita muutoksia. Toisintokuvauksien edelläkävijämaana voidaan pitää Yhdysvaltoja, missä sitä on systemaattisesti harjoitettu jo pitkään. Valokuvaaja ja geologi Mark Klett on kuvannut vuosina 1977–1979 sekä 1997–2000 näyttävästi uudelleen Yhdysvaltojen länsiosien maisemia, jotka on alun perin kuvattu 1860–1870-luvulla noilla seuduilla vaeltaneiden tieteellisten tutkimusretkikuntien toimesta.[39]

Vastaavia kuvasarjoja on kuvattu eri puolilla maailmaa. Ne ovat mielenkiintoa herättäviä ja monia katselijoita puhuttelevia. Vanhojen valokuvien käyttämisen ehkä suurin ongelma on, että aina ei voida tietää mitä varten kuvat on otettu, mikä on valokuvaajan tarkoitus ollut kuvatessa ja ennen kaikkea se mitä hän on jättänyt kuvaamatta. Jos maisemamuutoksia halutaan tarkastella valokuvien avulla ns. objektiivisesti, riippumatta valokuvaajan mieltymyksistä ja tietoisista tai tiedostamattomista valinnoista, tulisi dokumentoinnin kuvausjärjestelyt suunnitella niin, että kuvaajan maastossa tekemien valintojen mahdollisuus minimoidaan. Omassa maisemamuutoksia selvittäneessä Visuaalinen maisemaseuranta -valokuvaushankkeessani lähtökohdaksi otettiin kartat. Suomalaisia viljelymaisemia ja niittyjä lähdettiin taltioimaan valitsemalla ensin tutkimusalueet, ja niiltä valittiin kuvauspisteet karttatarkastelun perusteella. Kultakin kuvauspisteeltä kuvaajan tuli ottaa valokuvat kohti kutakin pääilmansuuntaa. Visuaalinen maisemaseuranta -hankkeesta on kertynyt valokuva-aineistoa vuodesta 1996 lähtien, kultakin tutkimusalueelta noin viiden vuoden väliajoin kuvattuna. Viimeisimmät kuvaukset on tehty vuosina 2010–2012. Kuva-aineistosta voidaan tarkastella ja tulkita niitä maisemamuutoksia, joita Suomen pelloilla ja niityillä on tapahtunut EU-jäsenyyden alkuaikoina. (Kuva 3.) Kuvat muodostavat myös lähtökohdan, kun tulevaisuudessa halutaan tarkastella maisemien muutoksia. Koko kuva-aineisto on taltioitu LUKE:n (Luonnonvarakeskus) arkistoon, tutkijoiden käytettäväksi.[41] Visuaalisen maisemaseurannan kaltaisten systemaattisten maisemaseurantojen etu on myös se, että todistusaineistoksi jää myös maisemamuutoksien välivaiheita, jotka yleensä nopeasti tapaavat jäädä unholaan.

Kulttuurimaisema ei ole Eurooppaan rajautuva käsite eikä näkökulma. Olen seurannut Länsi-Afrikkalaisen Beninin kulttuurimaiseman nopeita muutoksia viiden vuoden välein. (Kuva 4.) Kulttuurimaiseman ilmeneminen ja

muotoutuminen perustuu ihmisen toimintoihin, kulloisissakin luonnonoloissa ja kulttuurisissa oloissa erityyppisiä tuloksia tuottaen. Erityispiirteet poikkeavat, mutta pääsääntö on sama: luonnon ja ympäristön hyödyntäminen ihmiseloa mahdollistamaan. Maiseman muutoksien havainnointi ja tulkitseminen auttaa parhaimmillaan tekemään tuosta vuorovaikutuksesta kulttuurisesti ja ekologisesti kestävää. Maisemaan liitetty käsitteistö voi tehdä tuosta tarkastelusta ja tarvittavien tavoitteiden asettelusta kaikille ymmärrettävää. Ajan ja maiseman muutoksen suhde ei ole suoraviivainen. Maisemamuutoksia on monen laatuisia ja laajuisia. Kun niitä pyritään hallitsemaan, on tärkeätä oivaltaa syy- ja seuraussuhteet. Valokuvien avulla voidaan saada luotettavaa, havainnollista ja ymmärrettävää aineistoa tällaisen tarkastelun pohjaksi. Valokuvien avulla voidaan tarkastella maisemamuutosten luonnetta muutenkin. Maisemamuutokset on jaettavissa kahteen ryhmään: pysyviin maisemamuutoksiin ja palautuvaan vaihteluun.[42] Palautuvasta vaihtelusta esimerkkeinä ovat vuorokaudenajat tai vuodenkiertoon liittyvät ilmiöt. On selvää, että maisemat muuttuvat vuosien mittaan, mutta maisemamuutoksia tapahtuu myös lyhyinä ajanjaksoina. Kun tarkastelun aikahaarukkaa tiivistetään, alkavat havainnot kohdistua maisemassa olevaan liikkeeseen. Jossain vaiheessa eteen tulee piste, jolloin on vaikeata erottaa mikä maisemassa on muutosta ja mikä on liikettä. Voiko eilispäivän maisema olla enää sama huomenna? Maisema on paitsi visuaalisesti havainnoitava alue, myös luonnon, ihmisen ja yhteiskunnan toimien näyttämö, jota eri traditioiden mukaisissa maisematutkimuksissa pyritään selvittämään. Maiseman – maan – käyttö on inhimillisen olemassaolon perusta. Yhteiskunta on sitä säädellyt eri aikoina kansalaistensa elinehtojen järjestämiseksi ja säätelemiseksi. Maisema on yhteiskunnallisena käsitteenä varsin nuori, mutta luontoa, ympäristöä, maisemia on tietoisesti muokattu ihmiskunnan alkuajoista lähtien. Järjestäytyneiden yhteiskuntien aikakaudella maisemia muokkaavat säädökset on kirjattu lakeihin. Seuraavassa tarkastelen ensin vanhempaa lainsäädäntöä, joka on vaikuttanut nykyisten maisemien kehittymiseen, ja tuonnempana tarkastelen maisemien tilaa ohjaavia nykyisiä lakeja ja esittelen joitakin hallinnossa tehtyjä toimenpiteitä näiden säädöksien toteuttamiseksi. Vuodelta 1899 olevan Suomalaisen lakiteoksen säädökset pohjautuvat Ruotsin Valtakunnan lakiin, joka on alkujaan ”hyväksytty ja noudatettavaksi otettu valtiopäivillä vuonna 1734” ja siinä on huomioon otettu myös ”ne lisäykset, selitykset ja muutokset, jotka ovat voimassa Suomen Suuriruhtinaanmaassa”. Tuonaikaisissa laeissa ei suoraan puhuta maisemista, mutta maahan, rakentamiseen ja maankäyttöön liittyviä säädöksiä on monenlaisia ja yksityiskohtaisia. Rakennuskaaren ensimmäisessä luvussa säädetään ”Miten kylän asema on määrättävä ja tilukset jaettavat.”: ”Kun talonpojat aikovat uudesta rakentaa kylän, on sille määrättävä niin suuri asema, (kuin mahdollista on ja tarpeelliseksi harkitaan,) niin että kukin talo tulee, valkeanvaaran tähden, toisista erilleen rakennetuksi.”[44]

Säädetään myös siitä (6 luku) ”Miten peltoja ja niittyjä on hoidettava ja enennettävä, aitoja pantava ja ojia kaivettava.”[45] (11. Luku) ”Laitumesta ja karjan kaitsemisesta sekä paimentamisesta” sanotaan, että: ”Aitaamatonta maata ja laidunta saakoot kaikki, joilla siinä on osa, pitää syöttömaana sekä siellä käyttää sekaisin eläimiänsä.” ”Kasken polttamisesta” säädetään Rakennuskaaren 14. luvussa: ”Peltoaitauksessa, niityssä ja syöttöhaassa saapi jokainen kaataa ja kaskeksi polttaa vähäistä kelvotonta metsää, kuitenkin niin, ettei hedelmäpuita, mastopuita taikka laivaksiksi tai hirsiksi kelpaavia puita sillä vahingoiteta…”, sekä ”Aidan ulkopuolella älköön kukaan kaskea polttako, paitsi jos joku tahtoo tehdä niittyä tahi peltoa ja siihen ei ole tilaa aitauksen sisällä taikka se on tarpeellista laitumen vuoksi…”[47]

Näitä entisaikojen lakipykälistä käy ilmi, että tuolloin elettiin luontoistaloutta lähenevissä olosuhteissa. Säädettiin niistä asioista, mitkä elämälle tärkeitä ovat. Erilaiset säädökset ja niiden takana olevat yhteiskuntapoliittiset näkökulmat ja päätökset ovat näin vaikuttaneet maisemien muotoutumiseen. Edelliset esimerkit muinaisista lakipykälistä kertovat maisemien käytön yksityiskohdista, mutta moni entisaikojen säädöksistä on vaikuttanut ratkaisevasti maisemien rakenteisiin laajastikin. Keskiajan sarkajako[48] piti maamme eteläisten osien kylät tiiviinä ryhminä sekä niiden viljelylohkot niitä ympäröivinä tasakokoisina kuvioina. Ruotsin valtiopäivillä vuonna 1757 hyväksytty isojakoasetus käynnisti meilläkin maankäytön rakenteen mullistuksen, jossa tiiviit maaseutukylät vähitellen hajosivat ja nykyisen tyyppinen haja-asutus alkoi syntyä.[49]

Kansalaisien toimintaa ohjaavien säädösten myötä oli siirrytty maisemien sattumanvaraisesta käytöstä niiden hallinnolliseen säätelyyn, joka perustui maankäytön tarkoituksenmukaiseen järjestämiseen ja ohjaamiseen. Maankäytön säätely ja suunnittelu on samalla myös maisemasuunnittelua. Nykyiseen lainsäädäntöömme on otettu monia ympäristöä ja maisemia sekä niiden vaalimista koskevia säädöksiä. Niissä ilmenee myös itseisarvoinen tavoitteellisuus ympäristön ja maisemien laadun vaalimisessa. Enää ei toimita pelkästään elinkeinonharjoittamisen ehdoilla, vaan pyritään turvaamaan myös ympäristöllemme määriteltyjä yhteiskunnallisia ja absoluuttiseksi arvioituja arvoja.

Perustuslakimme määrittelee perusoikeudet. Sen 20 §:ssä todetaan että:

”Vastuu luonnosta ja sen monimuotoisuudesta, ympäristöstä ja kulttuuriperinnöstä kuuluu kaikille. Julkisen vallan on pyrittävä turvaamaan jokaiselle oikeus terveelliseen ympäristöön sekä mahdollisuus vaikuttaa elinympäristöään koskevaan päätöksentekoon.” [50]

Tämä on voimakas ilmaus, joka toisaalta heittää pallon kansalaisille, mutta myös viranomaisille. Kulttuurimaisemien tilan voidaan katsoa olevan merkityksellinen meidän kaikkien perusoikeuksiemme kannalta.

Maankäyttö- ja rakennuslain 5§ määrittelee ”alueiden käytön suunnittelun tavoitteet”, joiden mukaan ”Alueiden käytön suunnittelun tavoitteena on … edistää muun muassa: rakennetun ympäristön kauneutta ja kulttuuriarvojen vaalimista sekä luonnon monimuotoisuuden ja muiden luonnonarvojen säilymistä.”[51]

Maankäyttö- ja rakennuslakiin sisältyvissä valtakunnallisissa alueidenkäyttötavoitteissa[52]  todetaan että:

”Alueidenkäytössä on varmistettava, että valtakunnallisesti merkittävät kulttuuriympäristöjen ja luonnonperinnön arvot säilyvät. Viranomaisten laatimat valtakunnalliset inventoinnit otetaan huomioon alueidenkäytön suunnittelun lähtökohtina. Maakuntakaavoituksessa on osoitettava valtakunnallisesti merkittävät kulttuuriympäristöt ja maisemat. Näillä alueilla alueidenkäytön on sovelluttava niiden historialliseen kehitykseen.” [53]

Luonnonsuojelulain tavoitteisiin sisältyvät muun muassa ”luonnon monimuotoisuuden ylläpitäminen sekä luonnonkauneuden ja maisema-arvojen vaaliminen”.[54] Nämä asiat otetaan huomioon muun muassa kansallispuistoja perustettaessa. Luonnonsuojelulaissa on myös luku 5 ”Maiseman suojelu”, jossa määritellään, että ”Luonnon- tai kulttuurimaiseman kauneuden, historiallisten ominaispiirteiden tai siihen liittyvien muiden erityisten arvojen säilyttämiseksi ja hoitamiseksi voidaan perustaa maisema-alue.”[55] Tällaisia maisemanhoitoalueiksi kutsuttuja alueita on ympäristöministeriön päätöksellä perustettu toistaiseksi neljä: Skärlandetin maisemanhoitoalue, Hyypänjokilaakson maisemanhoitoalue Kairalan-Luiron maisemanhoitoalue sekä Simon maisemanhoitoalue.[56] Maisemiin joko suoraan tai epäsuorasti viittaavia ilmauksia löytyy myös maa-aineslaista sekä maa- ja metsätalouden lainsäädännöstä sekä muinaismuistolaista.

Maankäyttö- ja rakennuslain tarkoittamat valtakunnalliset inventoinnit ilmaisevat selkeimmin sen mitä nykyään tarkoitetaan kulttuurimaiseman arvoilla. Valtakunnallisesti arvokkaat maisema-alueet on selvitetty ympäristöministeriö maisema-aluetyöryhmän työnä 1990-luvulla, ja valtioneuvosto teki 5.1.1995 periaatepäätöksen koskien maisema-alueita ja maisemanhoidon kehittämistä.[57] Parhaillaan ympäristöministeriössä on menossa maisema-alueiden päivitysinventointi, jonka tarkoitus on johtaa aluevalikoiman tarkistamiseen ja täydentämiseen. Tuossa inventoinnissa keskitytään maaseudun kulttuurimaisemiin, erityisesti viljelymaisemiin ja muihin alkutuotannon synnyttämiin maisemiin. Työn on tarkoitus valmistua vuoden 2016 aikana.[58]

Valtakunnallisesti merkittävistä kulttuurihistoriallisista ympäristöistä valmistui ensimmäinen selvitys vuonna 1993 ympäristöministeriön ja Museoviraston työnä.[59] Siinä esiteltiin 1772 kohdetta, jotka oli arvioitu rakennus- ja kulttuurihistorialtaan arvokkaiksi. Valikoimaan sisältyi kulttuurimaisemia, kyliä, kaupunginosia sekä yksittäisiä rakennuksia ja rakenteita. Koska selvitys oli osittain limittäinen valtakunnallisesti arvokkaiden maisema-alueiden kanssa, teki Museovirasto tästä selvityksestä päivityksen vuonna 2009.[60] Siinä kohteiden määrää karsittiin, kun huomio kohdennettiin keskitetymmin rakennushistoriallisiin arvoihin ja maisemakohteiden määrää vähennettiin.

Hallinnollisesti määriteltyjen maisemien ja kulttuuriympäristöjen ohella ympäristöministeriö on vuonna 1993 laatinut lisäksi erillisen listauksen kansallismaisemista.[61] Kansallismaisemiksi nimettiin 27 aluetta, joiden valinta oli Suomen itsenäisyyden 75-vuotisjuhlaan liittyvä hanke. Valinnat suorittanut työryhmä käytti työnsä lähtökohtana tuoreita selvityksiä maisema-alueista ja kulttuurihistoriallisista ympäristöistä. Kansallismaisemia ei kuitenkaan rajattu kartalle, eikä niitä tarkoitettu viranomaistoimien perusteeksi. Kansallismaiseman käsitettä ei ollut juurikaan käytetty aiemmin, mikä nykykatsannossa vaikuttaa hämmästyttävältä. Kansallismaisemien valinnasta virisi laaja yhteiskunnallinen keskustelu, joka sittemmin on jatkunut ja syventynyt monien aihepiiriin liittyvien tutkimushankkeiden myötä. Kansainvälisellä tasolla maisema-asioiden hallinnassa tärkein asiapaperi on Eurooppalainen maisemayleissopimus, joka laadittiin vuonna 2000. Se on ainoa yksinomaan maisemiin kohdistuva kansainvälinen sopimus. Suomessa sopimus tuli voimaan huhtikuussa 2006. Tällä hetkellä sopimukseen kuuluu 38 Euroopan neuvoston jäsenvaltiota, minkä lisäksi kaksi maata on sopimuksen allekirjoittanut.[63]

Maisemasopimus koostuu artikloista, joihin sopimuksen hyväksyneet maat sitoutuvat. Jokainen osapuoli toteuttaa sopimusta omalla tavallaan; joskin on huomattava, että mitään sanktioita sopimuksen rikkomisesta ei koidu.

On mielenkiintoista miten sopimus määrittelee maisemat. Ensimmäisessä artiklassa sanotaan, että ”’maisema’ tarkoittaa aluetta sellaisena kuin ihmiset sen mieltävät ja jonka ominaisuudet johtuvat luonnon ja/tai ihmisen toiminnasta ja vuorovaikutuksesta”. Tässä määritelmässä yhdistyy maisematutkimuksen kaksi erilaista traditiota, luonnontieteellinen ja humanistinen. Toisaalta korostetaan maiseman alueellista, konkreettista merkitystä, ja toisaalta taas tunnustetaan inhimillisten mielikuvien ja tulkintojen tärkeys. Maisematutkimuksen tuloksia sovelletaan näin yhteiskunnan järjestelmiin.

Toisen artiklan soveltamisalassa määritellään, että sopimusta

”sovelletaan sopimuspuolten koko alueeseen ja se käsittää luonnon-, maaseutu- ja taajama-alueet sekä taajamien reuna-alueet. Soveltamisalaan sisältyvät maa-, sisävesi- ja merialueet. Yleissopimus koskee yhtä lailla huomattavina pidettäviä maisemia kuin arkiympäristöjä ja huonolaatuisiakin maisemia.”

Sopimuksen mukaan maisemaan siis sisältyy käytännössä kaikki, koko ympäristömme, kaikkine eri elementteineen. Oleelliselta on se, että ympäristöämme tarkastellaan maiseman näkökulmasta, johon myös edellä todetut määreet antavat viitteitä. Määrittely sisältää myös maisemien arvotuksen kolmiportaisuuden: arvokkaat, tavalliset ja pilaantuneet maisemat. Yhtäältä tämä tarkoittaa, että maisemia on mahdollista arvottaa, ja toisaalta se ainakin epäsuorasti merkitsee sitä, että huonolaatuiseksi päässeitä maisemia on mahdollista ja tarpeellista kohentaa. Maisemien ylläpitoon, hoitoon ja suojeluun sisältyy näin selkeätä tavoitteellisuutta.

Maisemasopimus velvoittaa osapuolia harjoittamaan maisemapolitiikkaa. Meillä sellaista ei ole varsinaisesti vielä tehty, kuten ei useimmissa muissakaan maissa. Ensimmäinen siihen suuntaan tähtäävä aloite on valtioneuvoston 20.3.2014 hyväksymä kulttuuriympäristöstrategia, jossa kulttuuriympäristöön todetaan kuuluvan rakennettu ympäristö, kulttuurimaisema ja muinaisjäännökset. Strategiassa todetaan hyvin hoidetun ja elinvoimaisen kulttuuriympäristön lisäävän ihmisten hyvinvointia. Sen toimenpiteisiin sisältyy Eurooppalaisen maisemayleissopimuksen päämääriä kuten se, että kulttuuriympäristön merkitys ja arvo tunnistetaan. [64]

Maisemasopimus edellyttää monia toimenpiteitä, jotka ovat meillä toteutuneet jo sopimuksesta riippumatta. Näistä esimerkkejä ovat maisema-asioiden sisältyminen lainsäädäntöön ja suunnittelujärjestelmiin sekä maisemiin ja kulttuuriympäristöihin kohdistuvat selvitykset.

Sopimus on tuonut myös uutta. Sopimuksessa korostetaan kansalaisten osallistamista. Tästä esimerkkinä on luonnonsuojelulain mukaisten maisemanhoitoalueiden valmistelu.[65] Niitä perustettaessa korostetaan paikallista aloitteellisuutta. Kullekin maisemanhoitoalueelle laaditaan hoito- ja käyttösuunnitelma, joka laaditaan asukkaiden, kyläorganisaatioiden, suunnittelijoiden ja viranomaisten yhteistyönä.[66] Maisemanhoitoalueiden määrittelyn lähtökohtana on maisemiin kohdistuneet selvitykset, joiden tavoitteita pyritään toteuttamaan sovittamalla kansalaisten näkökulma maisemanhoidon toimenpiteiden edistämiseen. Ihmisten subjektiiviset maisemakäsitykset on näin mahdollista saada käytännön maisemanhoidon käyttövoimaksi. Maisemasopimus edellyttää että maisemia muuttavat tekijät tunnistetaan. Tätä varten Suomen ympäristökeskus (SYKE) laati aihetta käsittelevän internetsivuston, jossa valokuvien avulla esitellään maaseutumaisemien muutoksia.[67]  Näin aiemmin esitelty Visuaalisen maisemaseurannan tutkimushanke toteuttaa suoraan maisemasopimuksen määrittelemiä velvoitteita. Sopimus myös kannustaa kansainväliseen yhteistyöhön ja rajat ylittävään maisemayhteistyöhön, joka meillä on saatu alkuun Lapissa Pohjois-Kalottialueen naapurimaiden yhteishankkeiden muodossa.[68]

Tuosta Lapin ELY-keskuksen aloitteesta syntyneestä pohjoismaisesta maisemayhteistyöstä on avautunut uusia näkökulmia, kun saamelaiset kulttuurimaisemat saadaan paremmin mukaan eurooppalaisista maisemista ja maisemakäsityksistä käytävään keskusteluun. Saamelainen kulttuurimaiseman käsite perustuu luontoon ja sen hyödyntämiseen. Maisema ei silloin välttämättä sisällä ihmisen valmistamia rakennelmia, vaan käsitys maisemasta perustuu sen myötä elämiseen, kokemuksellisuuteen sekä luonnonantimien ja laiduntavien eläinten hyödyntämiseen.[69]  Toivoa sopii, että tämä hallinnon kautta avautuva saamelaisen kulttuurimaiseman näkökulma tulee vastaisuudessa huomioiduksi maisematutkimuksen piirissä. Vaikka maisemat ovat aikansa lapsia, niin hetken lapsia ne eivät ole. Maisemien syntyyn ja olemassaoloon sekä muutoksiin vaikuttavat pitkät prosessit. Tapahtumat jotka saavat alkunsa ja muotonsa sekä luonnonvoimista että ihmisen toimien vaikutuksesta.

Maisemien tarkastelun ja muokkaamisen lähtökohtana on ollut luonnon paikallinen ja käytännöllinen hyödyntäminen. Siitä on siirrytty paikallisesti ja kansallisesti säädeltyyn toimintaan, ja lopulta on päädytty kansainväliseen analyyttiseen tiedonvaihtoon ja yhteistyöhön. On mielenkiintoista nähdä, miten nämä ajattelun ja toiminnan eri tasot tulevat aikanaan vaikuttamaan käytännössä itse maisemiin, samoin kuin se, miten taiteen ja tutkimuksen kenttä tähän osallistuu.

Yhteiskunnan laatimat säädökset vaikuttavat maisemien muutoksiin, mutta siitä riippumattakin maisemat muuttuvat, ja samalla myös käsitykset maisemasta muuttuvat. Jotta yhteiskunnallinen päätöksenteko voisi vastata näihin muutoksiin, niin vastaisuudessakin tarvitaan maisemien monitieteistä tutkimusta ja maisemien ilmiöiden monentasoista tarkastelua ja muutosten seurantaa. Parhaimmillaan tutkimus, taide, henkilökohtaiset ja yleiset havainnot, kokemuksien tulkinta sekä yhteiskunnallinen keskustelu ohjaavat poliittista päätöksentekoa tekemään järkeviä ratkaisuja maisemien kehittymisen säätelyssä.

Toistaiseksi maisemien tarkastelu on painottunut eurooppalaisperäisen kulttuurin lähtökohtiin. Tätä täydentämään tarvitaan laajempaa, globaalia maisemanäkökulmaa, joka onkin vähitellen kehittymässä. Kun maisemia tarkastellaan, on lähtökohdaksi hyväksyttävä se, että ihmisen toiminta on kaikkialla tuottanut lisäarvoa, kulttuuria, joka myös parhaimmillaan on rikastuttanut luontoa. Kulttuurimaisemien ilmiöiden monisuuntainen tarkastelu voi auttaa ymmärtämään enemmän itseämme, ehkä jopa hyväksymään tehtyjä virheitä, mutta parhaimmillaan viitoittaa myös korjaamaan tehtyjä vahinkoja ja välttämään erheitä tulevaisuudessa.
Kulttuuriympäristöt ovat alueita, jotka rakentuvat ajassa ja tilassa ihmisen ja ympäristön välisen toiminnan tuloksena. Kulttuuriympäristöt ovat jatkuvassa kehityksen ja muutoksen tilassa olevia tapahtumaketjuja, joissa maisemat avautuvat ja sulkeutuvat ja joissa uusia rakennuksia pystytetään ja vanhoja joko hylätään, puretaan tai suojellaan. Muuttuvaisuudestaan huolimatta kulttuuriympäristöillä mielletään olevan keskeinen merkitys ihmisen identiteetille ja viihtyvyydelle.[1] Miten ihmiset pystyvät luovimaan tässä muutoksen virrassa ja kiinnittymään ja tuntemaan kuuluvansa omaan elinympäristöönsä? Yhden lähestymistavan edellä esitettyihin kysymyksiin tarjoaa ympäristön kuvalliseen esittämiseen perustuva tilallisen kuulumisen tutkimus, jossa kulttuurisesti rakentunutta kuvaa tarkastellaan ympäristökäsitysten ja paikkasuhteiden sekä kuulumisen tunteiden muokkaajana.

Asetelma, jossa olemukseltaan muuttuva ympäristö sekä etenkin pysyvyyteen perustuva identiteetin[2] muodostaminen kohtaavat, on monimutkainen ja haastaa tutkijoita laajalla rintamalla. Kysymykset esimerkiksi siitä, miten ihmiset pystyvät kiinnittymään ja tuntemaan kuuluvansa omaan elinympäristöönsä, nousevat päivä päivältä tärkeämmiksi yhteiskuntien muuttuessa ja monipuolistuessa nopeasti kulttuuriseen ja sosiaaliseen liikkuvuuteen sekä siirtolaisuuteen ja globalisaatioon liittyvien prosessien seurauksena.

Katsaus viime vuosikymmenten paikkaan kiinnittymistä ja kuulumista käsittelevään tutkimuskirjallisuuteen osoittaa aihepiirin kiinnostaneen etenkin sosiaali- ja ympäristöpsykologian, sosiologian, antropologian, humanistisen maantieteen sekä arkkitehtuurin tutkimuksen oppiaineita.[3] Itse paikkaan ja tilaan kohdistuvan kuulumisen tutkimus on kuitenkin yhtä kirjavaa kuin aihepiiristä kiinnostuneiden oppiaineiden määrä, ja yhteiskuntatieteellis-humanistisella tutkimuskentällä kuulumisen (belonging) käsitettä käytetään hyvin laveasti.[4] Taiteen ja visuaalisen kulttuurin näkökulmasta katsottuna kuvalla on ollut vankka asema humanistisessa ja yhteiskuntatieteellisessä tilan ja maiseman tutkimuksessa, mutta varsinaisessa tilallisen kuulumisen tarkastelussa sen rooli on jäänyt suhteellisen ohueksi.

Ymmärtääksemme paremmin käsitteitä ja niiden määrittelyjä sekä niihin ladattuja merkityksiä ja sisältöjä, voidaan tarkastelun apuna käyttää esimerkiksi erilaisia tieteellisiä artikkeleita sisältäviä tietokantoja. Tämän artikkelin pääaineisto koostuu monitieteisestä EBSCO Academic Search Elite (ASE) -tietokannan sisältämistä vuoden 2014 aikana julkaistuista vertaisarvioiduista englanninkielisistä artikkeleista, joissa kuuluminen (belonging) on merkitty kirjoittajan määrittelemäksi asiasanaksi ja käsite kohdistettu paikkaa tai tilaa käsittelevään ulottuvuuteen. Rajauksen tuloksena löytyneitä 22 artikkelia ja niissä ilmenevää tilallisen kuulumisen -käsitteen käyttöä selvitetään tässä artikkelissa kvalitatiivisella sisällönanalyysillä.[5] Aineiston valikoitumisen perusteena on ennen kaikkea sen monitieteisyys sekä tätä kautta avautuva mahdollisuus ymmärtää tilallisen kuulumisen käsitteen ympärillä käytyä viimeaikaista keskustelua. Tämän lisäksi aineisto tarjoaa mahdollisuuden arvioida sitä, millä tasolla kuvaa on tarkasteltu kyseisessä kontekstissa. Aineiston artikkeleissa tilallinen kuuluminen on ulotettu yleisemmän paikan ja tilan lisäksi paikallisuuteen, kotiin, erilaisiin kaupunkien asutusalueisiin, lähiöihin ja naapurustoihin sekä laajempiin maantieteellisiin alueisiin kuten tiettyihin maihin ja maanosiin. Tarkastelun kohteena olevassa aineistossa kuulumisen käsittely on liitetty erityisesti nykyajassa ilmeneviin konteksteihin, joista pääosaan nousevat liikkuvuus, muuttoliike ja siirtolaisuuden eri muodot sekä näiden myötä syntyneet monikulttuurisuuteen ja transnationalismiin linkittyvät ilmiöt. Aineistoon sisältyvä Silvia Marcun artikkeli kiteyttää asetelman osuvasti puhumalla ”uudesta kuulumisen maantieteestä”, joka ammentaa nimenomaan liikkuvuudesta ja siirtolaisuudesta sekä näiden välisistä suhteista.[6]

Aineistossa tilallisen kuulumisen käsittelyn empiirinen tarkennus kohdistuu korostetusti marginalisoituihin ihmisiin ja ryhmiin, kuten juuri tietyistä maista toisiin asettuneisiin siirtolaisiin. Artikkeleissa tutkimuksen kohteena olevat ihmiset on valikoitu pitkälti etnisyyden, rodun, sukupuolen tai iän perusteella. Esimerkkeinä artikkeleiden tutkimuskohteista voidaan mainita muun muassa eri kansallisiin ryhmiin kuuluneiden siirtolaisten[7] lisäksi monikulttuurisissa naapurustoissa ja lähiöissä asuvat ihmiset[8], paikallisten kaupunkiyhteisöjen nuoret[9], valikoitujen alueiden alkuperäiskansat[10], vähemmistöuskontojen harjoittajat[11], entiset vangit[12] sekä apartheidin seurauksena synnyinseuduiltaan muualle siirretyt vanhemmat naiset[13]. Esimerkit kertovat, miten aineiston sisältämästä tilallisen kuulumisen tutkimuksesta on löydettävissä vahvoja intersektionaalisuuteen[14] sekä eräänlaiseen haavoittuvaisuuteen viittaavia painotuksia. Vaikka aineisto sisältää myös muutamia yleisellä tasolla liikkuvia paikkaan kuulumisen tutkimuksia[15], suuntautuu aihepiirin pääasiallinen tarkastelu tavalla tai toisella marginalisoituihin ihmisryhmiin. Tätä kautta viimeaikaisesta kuulumisen tutkimuksesta muodostuu helposti käsitys, jonka mukaan kuulumiseen liittyy lähes aina jotain ongelmallista.

Siitä huolimatta, että tutkimuksen kohteiksi on valittu pääasiallisesti erilaisiin ryhmiin kuuluvia ihmisiä, on itse paikkaan ja tilaan kuulumista tarkasteltu aineistossa kuitenkin yleensä yksilötasolla tapahtuvana henkilökohtaisena prosessina. Jos yksilökeskeisesti painottuneen lähestymistavan avulla on mahdollista päästä konkreettisemmin käsiksi paikkaan kuulumisen sisältöihin, laventaa se samalla myös käsitteen määrittelyjä sekä sen sisältöjen painotuksia.

Aineiston artikkeleista suurimmassa osassa kuuluminen on määritelty jatkuvaksi tilassa ja ajassa tapahtuvaksi prosessiksi[16], jonka keskiössä on ihmisen ja paikan välinen suhde. Useimmiten tilallinen kuuluminen on määritelty intiimiksi prosessiksi, jossa ihmisen ja paikan väline suhde on tulkittu voimakastunteiseksi psykologiseksi siteeksi itsen ja paikan tai ympäristön välillä. Näissä aineiston tutkimuksissa paikkaan kuuluminen määrittyy pääsääntöisesti erityiseksi paikkaan kuulumisen tunnuksi tai tunteeksi (sense of belonging), jota toisissa aineiston artikkeleissa avataan enemmän ja toisissa taas vähemmän. Yhteistä monille artikkeleille on kuitenkin se, että tilallinen kuuluminen nähdään pohjimmiltaan arkisena maailmassa olemisen tapana, joka määrittelee sitä keitä me olemme ja miten meidän tulisi elää jokapäiväistä elämäämme.[17] Aineistosta löytyy myös yksittäisiä tutkimuksia, joissa kuuluminen voidaan ymmärtää osaksi joksikin tulemista.[18]

Yleisimmin paikkaan kuulumisen tuntu on määritelty aineistossa kotona olemisen tunteeksi.[19] Muuttoliike- ja siirtolaisuuskonteksteissa tämänkaltainen lähestymistapa on nähty usein kodin tai kotoisuuden uudelleen rakentamisena uuteen asuinpaikkaan.[20] Tätä kautta paikkaan kuulumisen yhdeksi prosessimaisuuden tasoksi on liitettävissä aktiivinen paikan tekeminen (place-making). Kotiin viittaavasta paikkaan kuulumisesta on löydettävissä sekä materiaalisesti että tunneperäisesti painottuneita lähestymistapoja. Ensin mainitussa koti nousee keskeiseen asemaan konkreettisena materiaalisista elementeistä koostuvana asuinpaikkana. Tunneperäisessä lähestymistavassa painottuvat puolestaan paikan tai tilan luomat tuttuuden, turvallisuuden ja viihtyisyyden tunteet sekä ylipäänsä tietty tunteiden tasolla tapahtuva paikkaan kiinnittyminen. Jälkimmäisen kaltaisella paikkaan kuulumisen käsitteen käytöllä tutkijat ovat pyrkineet selvittämään erityisesti sitä, miten ihmiset tuntevat olonsa kotoisaksi ja kotiutuneeksi.

Toimivana ja ikään kuin oikeanlaisena paikkaan kuulumisena on useammassa artikkelissa nähty paikkasuhde, josta löytyy sekä menneisyyteen, nykyisyyteen että tulevaisuuteen viittaavia ulottuvuuksia.[21] Tämänkaltaisessa lähestymistavassa paikka voidaan ymmärtää samanaikaisesti sekä kuviteltuna että ruumiillisena. Tässä yhteydessä nousee esiin fenomenologisesti painottunut lähestymistapa, jossa paikkaan kuuluminen on ymmärretty kehon, materiaalisen paikan ja toiminnan välisenä vuorovaikutuksena.[22] Ihmisen ja paikan välinen suhde ei kuitenkaan paikannu ainoastaan ihmisen ja materiaalisen ympäristön välille, vaan se sisältää myös moneen suuntaan kurkottavat sosiaaliset verkostot.[23] Esimerkiksi siirtolaisuutta käsittelevissä tutkimuksissa perhesuhteilla on nähty olevan erityisen tärkeä rooli tilallisen kuulumisen tunteen muodostuksessa.[24] Julia Bennett puhuu artikkelissaan ”Gifted places: the inalienable nature of belonging in place” ontologisesta kuulumisesta. Siinä kuulumisen on nähty muodostuvan monilukuisista sosiaalisista suhteista, jotka nivovat yhteen sekä paikan että menneisyyden, nykyisyyden ja tulevaisuuden sukupolvet. Lähestymistavassa paikka on ymmärretty sellaisena, jossa yhdistyvät läpi historian rakentuneet yhteiskunnalliset käytännöt, muisti, muut ihmiset ja materiaaliset elementit. Bennettin artikkelissa historialla ei tarkoiteta jotakin ainoastaan menneisyyteen paikantuvaa, vaan se koetaan ihmisten, paikkojen ja ennen kaikkea muistin avulla elävänä ja nykyisyyteen tulevana ulottuvuutena, joka ohjaa myös tulevien sukupolvien paikkaan kuulumisen tunteita.[25]

Edellä esitettyjen lisäksi paikkaan kuulumisen luomisen prosesseihin on luettavissa erilaiset identifioitumiseen (identification), suorittamiseen (performance), kokemiseen (experience) ja neuvotteluun (negotiation) yhdistettävät toiminnan muodot. Näistä identifioituminen yhtenä paikkaan kuulumisen tapana on johdettavissa erityisesti Nira Yuval-Davisin tunnetuksi tekemään näkökulmaan kuulumisen politiikoista.[26] Kyseisessä näkökulmassa kuulumisen tunne rakentuu esimerkiksi siitä, millaisiin paikkoihin ja niihin sitoutuneisiin toimintoihin, kuten työssä ja kaupassa käyntiin tai vaikkapa ulkona syömiseen ihmiset identifioituvat kuuluvansa ja mihin taas eivät. Tämän on puolestaan nähty johtavan yhteiskunnalliseen paikantumiseen ja samastumiseen sekä edelleen tietynlaisten rajojen määrittelyyn ja ylläpitämiseen.[27]

Kuulumisen tunteen rakentaminen suorittamalla viittaa toimintaan, jossa paikkaan kuuluminen on nähty muodostuvan esimerkiksi työskentelyn, lastenhoidon, verojen maksamisen tms. kautta. Etenkin urbaaneissa ympäristöissä suorittamiseen viittaavaa lähestymistapaa voidaan pitää tapana luoda erityistä kaupunkiin kuulumisen tunnetta.[28] Paikkaan kuuluminen kokemisen avulla on taas liitetty useammassa aineiston artikkelissa tietynlaiseen hyväksymisen tunteeseen, joka juontaa siihen, miten ihminen tuntee olevansa tärkeä osa elinympäristöään.[29] Samaan kokemuspohjaiseen kuulumisen prosessiin on yhdistetty myös yleisempiä ympäristön kokemisen tasoja. Yhtenä kokemisen tai paremminkin kokemuksen kautta saavutettuna kuulumisen tunteen vahvistajana on pidetty elinympäristöjen yhteiskunnallistilallisten koodien tuntemusta. Tämänkaltainen tilallinen kuuluminen on saavutettu erityisesti paikassa pitkään jatkuneen asumisen tuoman kokemuksen tuloksena.[30] Monesti tilallisen kuulumisen tunteen kehittyminen on liitetty prosesseihin, jotka perustuvat jatkuvaan neuvotteluun.[31] Tällöin yhteiskunnissa ilmenevät voimakkaat valtahierarkiat ajavat etenkin marginaalisiin ryhmiin lukeutuvia ihmisiä konkreettisiin neuvotteluihin omasta paikkaan kuulumisen oikeutuksestaan. Viimeaikaisessa tilallisen kuulumisen tutkimuksessa edellä mainitut prosessit eivät kuitenkaan muodostu selvärajaisiksi kokonaisuuksiksi, vaan erilaiset identifioitumiset, suorittamiset, kokemiset ja neuvottelut risteävät usein yksittäisissäkin paikkaan kuulumisen kartoituksissa.

Hyvinä esimerkkeinä tämänkaltaisista prosessimuotojen yhdistelmistä toimivat erilaiset henkilökohtaiset kertomukset, joiden avulla ihmiset rakentavat, kartoittavat ja perustelevat omaa paikkasuhdettaan sekä kuulumisen tunteitaan.

Artikkelin aineiston perusteella tilallinen kuuluminen näyttäytyy uusimmassa tutkimuksessa usein epävakaana, monimutkaisena ja etenkin bourdieulaisissa kenttää ja habitusta käsittelevissä lähestymistavoissa sotkuisena ja epäselvänä prosessina.[32] Syitä tähän voidaan etsiä muun muassa tutkimuskentällä harjoitetusta kuulumisen yksilökeskeisestä tarkastelutavasta sekä myös käsitteen monitieteisestä ja tieteidenvälisestä käytöstä. Toisaalta taas tilallisen kuulumisen käsitteelle on annettu tunnustusta erityisesti sen joustavasta luonteesta. Käsitteen on koettu olevan erittäin käyttökelpoinen etenkin tutkittaessa rajojen häilyvyyttä. Esimerkiksi aineistoon lukeutuvassa etnisen alkuperäiskansan paikkasuhdetta tarkastelevassa artikkelissa Eva Gerharz pitää Floya Anthiakseen, Nira Yuva-Davisiin ja Joanna Pfaff-Czarneckaan viitaten kuulumista identiteettiä toimivampana käsitteenä sen painottaessa joustavammin sisällyttämisen ja ulossulkemisen prosessien relationaalisia ulottuvuuksia.[33]

Kokonaisuudessaan aineiston artikkeleissa tilallisen kuulumisen käsitteen määrittelyt vaihtelevat tarkemmin rajatuista ja perustelluista ikään kuin annettuna otettuihin toteamuksiin. Tarkemman analyysin kohteeksi nostetuista ja pidemmälle perustelluista käsitteen määrittelyistä käy ilmi, että tilallista kuulumista tarkastellaan helposti kahdella eri tasolla. Näistä toinen kiertyy henkilökohtaiseen yksilötasolla hahmotettuun affektiiviseen prosessiin ja toinen laajempiin diskursiivisiin näkökulmiin. Tämänkaltaisen huomion kahtaalle jakautuvasta tilallisen kuulumisen käsitteen käytöstä on tehnyt myös maantieteilijä Marco Antonsich. Vuonna 2010 julkaistussa artikkelissaan ”Searching for belonging – an analytical framework” Antonsich esittää kuulumisen analysoimiseksi mallia, jossa sen kaksi keskeistä käsittelytasoa – tai paremminkin ulottuvuutta – yhdistettäisiin. Antonsichin mukaan kuulumista tulisi siis analysoida sekä henkilökohtaisena ja intiiminä tiettyyn paikkaan kohdistuneena ’kotona olemisen’ tunteena (place-belongingness) että diskurssiivisena resurssina, joka rakentaa, väittää, oikeuttaa tai vastustaa sosiaalis-tilallisen sisällyttämisen ja ulossulkemisen muotoja (politics of belonging). Antonsichin mukaan keskittyminen vain jompaankumpaan ulottuvuuteen johdattaa tutkijat ansaan ja tarkastelemaan kuulumista joko sosiaalisesta kontekstista irrallisena yksilöllisenä kysymyksenä tai vastaavasti yksinomaan sosiaalisten diskurssien ja käytänteiden tuotoksena.[34] Vaikka Antonsichin ajatuksiin viitataan vain kolmessa tämän artikkelin aineistoon lukeutuvassa tutkimuksessa[35], pidän hänen esittämäänsä kuulumisen analysointimallia toimivana ja sovellettavana tarkasteltaessa myös ympäristön kuvalliseen esittämiseen perustuvaa tilallista kuulumista. Katsaus artikkelini aineistona olevaan tuoreeseen yhteiskunnallis-humanistiseen tilallisen kuulumisen tutkimukseen osoittaa kuvan olevan siinä suhteellisen marginaalisessa asemassa. Vaikka tulos perustuu vain yhden tietokannan sisältämiin vuonna 2014 julkaistuihin artikkeleihin, antaa se kuitenkin viitteitä viimeaikaisen tilallisen kuulumisen tutkimuksen painotuksista sekä sen suhtautumisesta kuvaan.

Aineiston 22 artikkelissa kuvaa käsitellään ainoastaan neljässä tutkimuksessa. Näistä kahdessa, Corrinne Franklinin artikkelissa ”Belonging to bad: Ambiguity, Parramatta girls and the Parramatta girls home” ja Vera Roosin ja kumppaneiden artikkelissa ”(Re)creating community: Experiences of older women forcibly relocated during apartheid” kuva on selkeästi sivuosassa. Franklinin tutkimuksessa kuva mainitaan vain yhdeksi arkistomateriaalia syventäväksi tekijäksi, jota ei käsitellä tai problematisoida sen enempää. Roosin ja kumppaneiden tutkimuksessa kuvat toimivat puolestaan tutkimuksen informanttien tekemien savimallien dokumentaatiovälineinä. Tässäkään tapauksessa itse kuvaan ei kiinnitetä analyyttista huomiota.

Julia Bennettin artikkelissa ”Gifted places: the inalienable nature of belonging in place” ja Eva Gerharzin artikkelissa ”Indigenous activism in Bangladesh: translocal spaces and shifting constellations of belonging” kuvalla on sitä vastoin hieman suurempi rooli. Bennettin kohdalla kuva tulee mukaan tutkimukseen osallistujilla teetettyjen valokuvapäiväkirjojen muodossa. Bennettin tutkimuksessa siihen osallistuneita henkilöitä pyydettiin kuvaamaan heille tärkeitä elinympäristönsä paikkoja. Tässä yhteydessä kuvien ensisijaisena tarkoituksena oli toimia välineinä, joiden avulla Bennett pystyi tunnistamaan informanttien valitsemia merkityksellisiä paikkoja ja johdattamaan keskustelu niihin myöhemmin tehdyissä haastatteluissa. Näin ollen kuvat mahdollistivat tutkimuksen informanttien aseman sekä toiminnan sisäpiiriläisinä että valokuvien tarkastelijoina.[36] Tästä huolimatta Bennettin tutkimuksessa itse kuvia ei kuitenkaan analysoida mahdollisten kuulumisen tunteiden muokkaajina. Gerharzin tutkimuksessa taas kuvien avulla tarkasteltiin sitä, miten alkuperäiskansaa on esitetty kansallisessa mediassa, ja miten nämä representaatiot vaikuttavat kuulumisen rakenteisiin.[37] Visuaaliset representaatiot eivät ole Gerharzinkaan artikkelin keskiössä, vaan ne edustavat vain yhtä sen kolmesta painopistealueesta. Gerharz ei analyysissaan myöskään syvenny itse kuvalliseen esittämiseen ja sen kulttuurisiin merkitystasoihin, vaan pohtii lähinnä sitä, millaisia vaikutuksia populaarikuvastossa esitetyillä alkuperäiskansan representaatioilla on heistä muodostettuihin käsityksiin. Kuvien kohdistuessa henkilöihin siirtyy niiden yhteys myös kauemmaksi varsinaisesta tilallisen kuulumisen käsittelystä.

Caroline Knowles ja Paul Sweetman ovat toimittamassaan teoksessa Picturing the Social Landscape: Visual Methods and the Sociological Imagination hahmottaneet yhteiskuntatieteellisen tutkimuksen harjoittamaa kuvallisten aineistojen käyttöä ja löytäneet siitä kolme teoreettista näkökulmaa. Ensimmäinen näistä palautuu antropologiseen traditioon, jossa kuvat on nähty todellisuuden representaatioina ja ikään kuin suorina todistusaineistoina meitä ympäröivistä elementeistä ja ilmiöistä. Toinen näkökulma on konstruktiivisempi, ja siinä kuvat nähdään osana todellisuuden rakentumista. Kolmas Knowlesin ja Sweetmanin hahmottama näkökulma on semioottinen tai semiologinen, jossa olemassa olevat kuvat mielletään teksteiksi. Tässä näkökulmassa kuvien tarkastelu vertautuu lukemiseen, jonka myötä voidaan paljastaa niiden taustalla olevia laajempia kulttuurisia ja ideologisia merkityksiä sekä viestejä, joita kuvat kertovat, luonnollistavat ja ylläpitävät.[38] Mikäli Bennettin ja Gerharzin tutkimusten kuvan käyttöä tarkastellaan tämän hahmottelun pohjalta, asettuu Bennettin lähestymistapa lähelle antropologista näkökulmaa Gerharzin edustaessa selkeästi konstruktivistista suuntausta.

JosAntonsichin esittämän tilallisen kuulumisen analyysimallin ulottuvuuksia sovelletaan edelleen ympäristön kuvalliseen esittämiseen pohjautuvaan tutkimukseen, voidaan intiimi ja henkilökohtainen taso rinnastaa Knowlesin ja Sweetmanin nimeämään antropologiseen näkökulmaan ja yleinen diskursiivinen taso konstruktivistisiin ja semioottisiin näkökulmiin. Näin ollen Bennettin ja Gerharzin tutkimukset on mahdollista nähdä edustavan tilallisen kuulumisen tarkastelun eri ulottuvuuksia. Bennettillä kuvat liittyvät tutkimukseen osallistuvien tärkeiksi tuntemien paikkojen esittämiseen ja tätä kautta intiimiin henkilökohtaiseen ulottuvuuteen. Gerharzilla puolestaan kuvat asettuvat yleisellä tasolla esitettyihin tietyn ihmisryhmän representaatioihin ja palautuvat tämän myötä Antonsichin nimeämään diskursiiviseen ulottuvuuteen.

Viimeaikainen etenkin valokuviin perustuva tilallisen kuulumisen tutkimus on ollut yhteiskuntatieteellisesti painottunutta ja kohdistunut pitkälti juuri antropologiseen näkökulmaan, jossa kuvat on nähty lähinnä todistusaineisto-tyyppisinä ympäristön suorina esityksinä.[39] Kuvan välineellisestä asemasta huolimatta tämänkaltainen tilallisen kuulumisen tarkastelu on koettu hedelmälliseksi tavaksi kartoittaa ihmisten henkilökohtaisia paikkaan kiinnittymisen ja kuulumisen tunteita.[40] Kyseisissä tutkimuksissa kuvia on arvostettu erityisesti siitä syystä, että niiden on katsottu tuottavan ympäristöstä huomattavasti moniulotteisempaa tietoa kuin pelkät numerot ja kirjaimet.[41] Diskursiiviseen tasoon yhdistettävät konstruktivistiset ja semioottiset näkökulmat ovat tuttuja erityisesti useista sekä humanistisista että yhteiskuntatieteellisistä tilan ja maiseman tutkimuksista, joissa tarkastelu on kohdistunut erilaisten kuvastojen sisältämiin merkitystasoihin, ja siihen, miten ne ovat mahdollisesti vaikuttaneet ihmisten ympäristömielikuviin.[42] Tosin viimeksi mainituissa tutkimuksissa on keskitytty suhteellisen vähän varsinaiseen tilallisen kuulumisen tarkasteluun.

Oli ympäristön kuvalliseen esittämiseen perustuvassa tilallisen kuulumisen tutkimuksessa kyse sitten joko antropologisesta, konstruktiivisesta tai semioottisesta näkökulmasta, törmätään niiden kaikkien yksipuolisessa käytössä Antonsichin mainitsemiin sudenkuoppiin. Mikäli Antonsichin alkuperäisessä mallissa painotettu sosiaalinen konteksti vaihdetaan nyt kulttuuriseen, on vaarana, että kuvan todistusaineistomaiseen olemukseen pysähtyvä antropologinen näkökulma hukkaa kuvaan ja kuvalliseen esittämiseen sisältyvät ulottuvuudet ja supistaa aiheen tarkastelun kulttuurisista konteksteista irralliseksi henkilökohtaisen tason havainnoinniksi. Konstruktiivisista tai semioottisista näkökulmista tehdyissä tutkimuksissa on puolestaan vaarana tuottaa vain tietoa, joka perustuu puhtaasti kulttuuristen diskurssien ja käytänteiden tarkasteluun. Eli Henkilökohtaista tasoa painottava antropologinen näkökulma ei pääse kunnolla käsiksi taiteen ja visuaalisen kulttuurin muokkaamiin tapoihin hahmottaa ympäristöä, ja esimerkiksi ainoastaan kulttuurisiin diskursseihin perustuva maisemakuvastojen tutkimus joutuu tuottamaan pitkälti kuvateemojen toisteisuuteen pohjautuvia käsityksiä siitä, miten kuvastot mahdollisesti vaikuttavat ihmisten kollektiivisiin ympäristömielikuviin.

Vain joko henkilökohtaisella tai diskursiivisella tasolla operoiva ympäristön kuvallisiin esityksiin perustuva tilallisen kuulumisen tutkimus näyttäisi siis jäävän aina vaillinaiseksi. Näin ollen Antonsichin esittämä edellä mainitut tasot yhdistävä analyysimalli vaikuttaisi hedelmälliseltä lähestymistavalta tarkastella joustavasti kuviin pohjautuvaa tilallista kuulumista.[43] Tämä mahdollistaisi erityisesti kuviin ja itse kuvaamiseen liittyvien yksityisten ja yleisten ulottuvuuksien välisten suhteiden tarkastelun saman tutkimuksen piirissä. Kulttuuriympäristöjä ja niihin kuulumisen prosessimaista luonnetta voisi lähestyä esimerkiksi menetelmällä, jossa yhdistettäisiin etnografisesta lähestymistavasta ammentavaa toiminnallista valokuvausta sekä taiteen ja visuaalisen kulttuurin tutkimuksen näkökulmista ponnistavaa visuaalista analyysiä. Tämänkaltaisessa tarkastelumallissa olisi mahdollista hahmottaa muun muassa kuvallisuuden vaikutuksia ihmisten henkilökohtaisiin paikkakäsityksiin ja kuulumisen tunteiden rakentumisiin sekä pohtia niiden suhteita esimerkiksi kanonisoituneisiin maisemakuvastoihin ja yleisiin maiseman kuvallisen esittämisen esteettisiin traditioihin. Esimerkiksi edellä esitellyn Julia Bennettin tutkimuksen kohdalla tämä tarkoittaisi kuvan roolin ulottamista välineellisestä paikan merkitsijästä osaksi paikan merkitysten tuottamista.Tällöin analyysin piiriin lukeutuisi myös se, miten informanttien paikoista ottamat kuvat sekä niiden muotoutumista ohjanneet mielikuvat ovat mahdollisesti vaikuttaneet heidän kuulumisen tunteidensa rakentumiseen. Perinteentutkimuksen emeritusprofessori Seppo Knuuttila on kirjoittanut paikkojen olevan paikannettavissa tiettyihin konkreettisiin maantieteellisiin sijainteihinsa, mutta niiden kulttuuristen merkitysten rakentuvan elämän, kokemuksen ja kertomusten välittäminä.[44] Samoilla linjoilla on myös maantieteilijä Pauli Tapani Karjalainen määritellessään paikan ympäristöön projisoimiemme suhteiden merkitykselliseksi kokonaisuudeksi. Humanistisen maantieteen näkökulmasta koordinaatein määriteltävä paikka jää toissijaiseksi ja keskeiseksi nousee Karjalaisen mukaan kysymys siitä, mitä paikat ovat elettyinä sijainteina, sisäistyneenä kuulumisena johonkin paikkaan tai pakottavana haluna tai vastentahtoisena pakkona olla jossain muualla kuin missä on?[45] Nämä ajatukset paikan subjektiivisesta rakentumisesta tulevat lähelle viimeaikaisessa tutkimuksessa hahmotettuja tilallisen kuulumisen sisältöjä, joissa paikkaan kiinnittyminen on mahdollista ymmärtää tilassa ja ajassa tapahtuvana aktiivisena orientoitumisena sekä henkilökohtaisena prosessimaisena kuulumisen tunteen luomisena. Kuvalla on mahdollista nähdä olevan oma roolinsa tässä prosessissa, ja sitä voidaan lähestyä kahtaalta sekä henkilökohtaisena kuvaamisen kautta tapahtuvana materiaalisena ympäristön haltuunottona että mielikuvien tasolla ilmenevänä käsityksenä maailmasta ympäristöineen.

Kuvatessaan ihminen nostaa laajasta ja kokonaisvaltaisesta ympäristöstä rajatun siivun, kuten paikan, näkymän, maiseman tai vaikkapa tietyn rakennuksen jalustalle lähemmän tarkastelun kohteeksi. Samalla kuva-alaan rajattu otos merkityksellistyy ja asettuu osaksi kuvaajan henkilökohtaista ympäristönhahmottamisprosessia. Jatkuvassa muutoksessa olevasta ympäristöstä otetut kuvat säilövät tietyn ajan ja tilan, ja maantieteilijä Yi-Fu Tuanin sanoin herkistävät paikan tajuamme.[46] Kuvien avulla voidaan kurottaa takaisin tiettyyn jo menetettyyn hetkeen ja paikkaan tai vastaavasti tuoda henkilökohtaisesti prosessoitu menneisyys nykyhetkeen.[47] Tässä mielessä kuvat (muiden mahdollisten kulttuurituotteiden tavoin) toimivat eräänlaisina henkilökohtaisiin paikkakertomuksiin sisältyneinä ankkureina, joiden avulla voidaan luoda ja ylläpitää paikkaan kiinnittymisen ja kuulumisen tunteita.

Mielikuvien tasolla puolestaan voidaan olettaa, että ympäristöstä muodostetut kuvat sekä etenkin pitkällä aikavälillä rakentuneet ja hitaasti muuttuvat maisemakuvastot vaikuttavat ihmisten käsityksiin heitä ympäröivästä maailmasta.[48] Näin ollen jo kuvat itsessään voivat synnyttää ihmisissä kiinnittymisen ja kuulumisen tunteita tai kyseiset tunteet voivat aktivoitua, kun näemme ja koemme kuvia ja mielikuviamme vastaavia kohteita aktuaalisessa ympäristössämme. Olemassa olevat kuvat voivat synnyttää myös tarpeen luoda uusia samankaltaisia kuvia, jotka sittemmin sulautuvat vähitellen osaksi laajempaa maisemakuvastoa. Tätä taustaa vasten tilallisen kiinnittymisen ja kuulumisen tunteiden muodostukselle voidaan löytää ikään kuin ylhäältä päin annettuja diskursiivisia perusteita, jotka palautuvat sekä kuvan että fyysisen ympäristön materiaalisiin ulottuvuuksiin. Kanonisoituneet kuvastot niin ikään luovat, määrittelevät ja ylläpitävät käsityksiämme, joiden pohjalta opimme arvostamaan ympäristössämme esiintyviä maisemia. Näkyvimpinä esimerkkeinä tämänkaltaisista kollektiivisista ympäristömielikuvien ohjaajista ovat etenkin populaareissa kuvastoissa toistuvat kansallisesti tai maakunnallisesti merkittäviksi nimetyt maisema-alueet ja kulttuuriympäristöt rakennuksineen. Hallinnollisen suojelun piirissä olevina edellä mainitut kohteet ovat ainakin lähtökohtaisesti kuin luotuja kiinnittymisen ja kuulumisen pysyviksi tunnuksiksi. Tilallisen kuulumisen tutkimuksen näkökulmasta samastuminen näihin kanonisoituihin kulttuuriympäristökohteisiin viittaa tietynlaiseen ja usein poliittisestikin värittyneeseen identifioitumiseen (identification).[49]

Toisaalta etenkin kaupunkimaiset kulttuuriympäristöt sisältävät myös lukemattomia muita valtavirran maisemakuvastojen ulkopuolelle jääviä paikkoja, näkymiä, maisemia ja rakennuksia, joilla voi olla yhtä suuri tai jopa suurempikin vaikutus ihmisten kiinnittymisen ja kuulumisen tunteisiin kuin kanonisoiduilla suojelukohteilla. Näiden esimerkiksi kodin, työn, harrastusten ja vapaa-ajan myötä merkityksellistyneiden paikkojen omaehtoinen kuvaaminen voidaan mieltää osaksi henkilökohtaista tarinankerrontaa, jonka avulla ihmiset orientoituvat ajassa ja tilassa luoden omia kiinnittymisen ja kuulumisen tunteitaan. Tämänkaltainen kuvaaminen ja sen kautta tapahtuva tilan sekä oman paikkasuhteen hahmottaminen on yhdistettävissä myös tietynlaiseen suorittamiseen (performance), jossa kuvat toimivat elinympäristön haltuunoton välineinä. Edellä mainitun kaltainen toiminta on lisääntynyt viime aikoina huomattavasti erityisesti teknisten laitteiden sekä sosiaalisen median kehityksen myötä.

On kuitenkin tärkeää muistuttaa, etteivät kiinnittymisen ja kuulumisen paikkojen merkitykset ole stabiileja, vaan kuvastosta tuttujen kanonisoitujen sekä muiden suojelutoiminnan ulkopuolelle jääneiden kohteiden asema on jatkuvassa kulttuurisen neuvottelun tilassa. Yhteiskuntien muuttuessa yhä nopeammin kulttuurisen ja sosiaalisen liikkuvuuden sekä siirtolaisuuden ja globalisaation lisääntyessä tämänkaltaisten neuvotteluiden määrä tulee tulevaisuudessa vain kasvamaan ja monipuolistumaan muun muassa kohti transnationaaleja  ja translokaaleja ulottuvuuksia. Esimerkiksi aikaisemmin suhteellisen yhtenäisenä säilynyt kansallinen maisemakuvasto laajenee moneen suuntaan saaden jatkuvasti uusia merkityssisältöjä. Tätä taustaa vasten on yhä tärkeämpää pohtia sitä kenen muistoja ja käsityksiä ympäristöstä maisemakuvastot heijastavat, ja ketkä kaikki tuntevat olonsa kotoisaksi kansallismaisemissa tai yhtä hyvin vaikkapa erilaisissa suomalaisissa kulttuuriympäristöissä.

Edellä esitetyn pohjalta koen, että materiaalisten kuvien sekä itse ympäristön kuvaamisen kulttuuristen ja affektiivisten ulottuvuuksien huomioon ottaminen rikastuttaa tilallisen kuulumisen tutkimusta. Erityisen mielenkiintoiseksi tässä muodostuu se, miten kuvallisen esittämisen kulttuuriset tavat esteettisine malleineen ja vakiintuneine kuvaamisen kohteineen tihkuvat ja vaikuttavat ihmisten ympäristön havainnointiin ja siihen liittyviin arvoihin. Tätä kautta ympäristön kuvalliseen esittämiseen pohjautuva tilallisen kuulumisen tutkimus voi avata uusia väyliä ymmärtää entistä monipuolisemmin jatkuvasti muuttuvissa kulttuuriympäristöissä elävien ihmisten paikkasuhteiden ja kuulumisen tunteiden rakentumista. Tilallisen kuulumisen tutkimukseen liitettävällä kulttuurisesti painottuneella kuvallisuuden tarkastelulla en kuitenkaan tarkoita keskittymistä pelkkään kuvan tasolla tapahtuvaan ympäristön esittämisen analysointiin, vaan lähestymistapaan, jossa kuva ulotetaan yhteiskunnallisten ilmiöiden pohtimiseen osana niiden rakentumista. Tässä mielessä esittämäni tilallisen kuulumisen kulttuurisesti painottunut kuvallinen tutkimus lähestyy konstruktivistista näkökulmaa, jossa on tilaa myös semioottisille ulottuvuuksille, laaja-alaiselle maiseman kuvallisen esittämisen ja maisemakuvastojen historian tuntemukselle sekä informanttien suorittamalle toiminnalliselle ympäristön kuvaamiselle. Tämänkaltaisella lähestymistavalla on mahdollista monipuolistaa ja syventää tilallisen kuulumisen tutkimuksessa paljon käytettyä antropologista tutkimusnäkökulmaa ja tuottaa ymmärrystä kuvien ja kuvaamisen sekä tilallisen kuulumisen välisistä suhteista vähentämättä kuitenkaan tarkastelun yhteyksiä konkreettiseen ympäristöön ja tätä kautta sen mahdolliseen yhteiskunnalliseen vaikuttavuuteen. Kulttuuristen kuvien myötä tilalliseen kuulumiseen on mahdollista lisätä aihepiirin aikaisemmassa tutkimuksessa vähemmälle huomiolle jääneitä materiaalisten kulttuurituotteiden ja niiden herättämien affektien tutkimusta. Näiden pohjalta on mahdollista pohtia muun muassa sitä, kohdistuvatko paikkaan liitetyt kuulumisen tunteet itse paikkaan vai enemmänkin siitä kerrottuun tarinaan, jossa sekä henkilökohtaisilla että valtavirran mediassa tuotetuilla diskursiivisilla kuvastoilla on omat roolinsa.

 2000-luvun ympäristöhistorian tutkimuksissa on painotettu ihmisen muovanneen maapallon ulkoasua radikaalisti viimeisimmän 500 vuoden aikana. Kehityksen taustalla on usein nähty teknisen ja tieteellisen kehityksen aiheuttama omanarvontunnon nousu ja ympäristöön kohdistuneet utilitaristiset asenteet. Tässä artikkelissa tarkastellaan uuden ajan alun asenneilmapiirin taustoja. Pääkohteina ovat 1400-luvun italialaiset humanistioppineet, joiden on katsottu esittäneen filosofisesti perusteltuja ihmiskeskeisiä näkemyksiä ja vaikuttaneen merkittävällä tavalla myöhempien luontoon utilitaristisesti suhtautuneiden käsitysten kehitykseen. Artikkelissa tarkastellaan teemoja, joita 1400-luvun kirjoittajien tekstit ovat tarjonneet myöhemmälle utilitaristiselle kehitykselle, sekä niitä antiikista periytyviä filosofisia ja uskonnollisia kirjoituksia, jotka avasivat varhaismodernin ajan kirjoittajille mahdollisuuksia legimitoida ihmisen oikeudet ympäristön rajattomaan muokkaamiseen. Kolmanneksi tarkastellaan ihmisen ja luonnon suhteen rakentumisen välineitä antiikin ja 1400-luvun utilitaristisissa teksteissä.

Tahiti 6 -konferenssin avainkäsitteen kulttuuriympäristön mielletään yleensä tarkoittavan ihmisen toiminnan muokkaamaa ympäristöä. Mielikuvalla on vahva etymologinen alkuperä: latinan sana cultura juontuu verbistä colere, joka merkitsee vaalimista, viljelyä, palvontaa ja muokkaamista. Tässä mielessä kulttuuriympäristön menneisyys ulottuu kauas esihistoriaan, maanviljelyksen alkuun ja aina sitä edeltäviin paimentolaiskulttuureihin. Modernin tutkimuksen kohteeksi ihmisen ja ympäristön suhde nousi laajamittaisemmin 1900-luvun jälkipuoliskolla, jolloin heräävä ympäristötietoisuus synnytti spekulaatioita maapalloa uhkaavan ekologisen kriisin taustatekijöistä. Esimerkiksi ympäristöetiikan alalla syyksi nähtiin luontoa instrumentalisoiva utilitaristinen ajattelutapa, jonka juuret jäljitettiin Raamattuun ja antiikin filosofiaan. [1] Tällä vuosituhannella ihmisen toiminnan ja ympäristön suhteesta on kirjoitettu varsinkin ympäristöhistorian tutkimusalalla. Monissa tutkimuksissa on alleviivattu viimeisen noin 500 vuoden aikana ajattelu- ja toimintatavoissa tapahtunutta muutosta, jonka seurauksena ihminen on muokannut ympäristöään ennennäkemättömällä laajuudella. Usein modernin maailman ja teollisten yhteiskuntien syntyprosessi – sekä aineellisessa että mentaalisessa mielessä – on ymmärretty ympäristön laajamittaisen hyödyntämisen rinnakkaisprosessina. Samalla on painotettu ihmisen ja luonnon suhteen radikaalia muutosta tai täyttä katkeamista teknologis-teollisen vallankumouksen seurauksena. [2]

Näkemykset radikaalista muutoksesta noin vuosien 1450–1500 jälkeisessä globaalissa historiassa pohjautuvat pitkälti materiaaliseen evidenssiin. Teollisen tuotannon lisääntyminen, infrastruktuurien kasvu, raaka-aineiden käytön lisääntyminen, maa- ja metsätalouden sekä teollisuuden levittäytyminen uusille alueille sekä ympäristöä näkyvästi muokkaavien massiivisten rakennushankkeiden määrän kasvu on helppo perustella tilastollisesti [3], enkä puutu siihen tässä artikkelissa. Kiinnostukseni kohdistuu sen sijaan ympäristöetiikan uranuurtajien lailla taustasyiden pohdintaan, toisin sanoen arvoihin, ideoihin ja esteettisiin mieltymyksiin.

Kysymys on toki askarruttanut myös moderneja ympäristöhistorioitsijoita. Taustalla on melko yleisesti nähty ajattelutavoissa ja maailmankuvissa tapahtunut muutos, joka mahdollisti luonnon alistamisen. Usein tämä muutos on tutkimuksissa identifioitu (tai assimiloitu) Euroopan historiassa vuosina 1400–1650 tapahtuneisiin kulttuurisiin murroksiin kuten reformaatioon ja niin kutsuttuun tieteelliseen vallankumoukseen. [4] Ympäristöhistorioitsijat eivät kuitenkaan ole (muutamaa poikkeusta lukuun ottamatta) tuoneet esiin yksittäisiä tekstejä, joiden voi nähdä vaikuttaneen suoraan ihmisen ja ympäristön suhteiden muutokseen. Tätä filosofisten ideoiden metsästystä on sen sijaan harrastettu mentaliteetti- ja aatehistorian aloilla, joiden piirissä maailmankuvien murros on usein jäljitetty 1400-luvun humanistisiin kirjoittajiin kuten Giovanni Pico della Mirandolaan ja Marsilio Ficinoon. Tämänkaltaisia ajatuksia esiintyy esimerkiksi Charles Trinkausin 1970 ilmestyneessä In Our Image and Likeness. Humanity and Divinity in Italian Humanist Thought -teoksessa, joka käy laajasti läpi ihmisen jumalallisuutta ja maanpäällistä valtaa korostavia tekstilähteitä. Trinkausin teos on merkittävä myös ihmisen ja ympäristön suhteen aatehistoriallisen taustan kannalta, ja tämäkin artikkeli on monin osin sille velkaa.

Teoksessaan Trinkaus analysoi ihmisen ja luomakunnan suhteen diskurssia alkaen Raamatusta ja antiikin filosofeista päätyen Italian renessanssin hahmoihin, joiden teksteissä hän katsoo ihmiskeskeisen ajattelun saavuttaneen siihenastisen huipentumansa. Trinkaus arvelee 1400-luvun kirjoittajien, kuten Ficinon, vaikuttaneen myös siihen mentaaliseen murrokseen, joka mahdollisti tieteen ja teollisuuden vallankumoukset. Trinkaus ei tosin itse toteuttanut jatkotutkimuksia, joiden nojalla olisi hän voinut verifioida tämän sinällään houkuttelevan ja monien mielestä oikeansuuntaisen hypoteesin, eikä niin laaja (joskin tarpeellinen) projekti sovi myöskään tämän artikkelin mittakaavaan. Keskityn sen sijaan debattiin itseensä. Kysyn, tarjosivatko 1400-luvun filosofiset keskustelut tukea maailmankuvan muutokseen, ja jos antoivat, minkä laatuisia? Toiseksi, mistä lähdeaineksista renessanssin ihmiskeskeiset diskurssit koostuivat? Kolmanneksi pyrin tuomaan esiin tekstien näkökulman kulttuuriympäristöön kysyen, millä tavoin ja mitä keinoja käyttäen 1400-luvun tekstit ja niiden antiikkiset lähteet määrittelivät ihmisen ja ympäristön suhdetta. Nykyisessä ympäristöhistorian tutkimuksessa ihmisen ja ympäristön vuorovaikutuksen tematiikkaa on tarkasteltu muun muassa maa- ja metsätalouden, teollisuuden, politiikan, sodankäynnin ja ekologian näkökulmista pitkälti tilastollisen aineiston pohjalta.

Keskeinen muutos ympäristöön kohdistuvissa toimintatavoissa on ajoitettu karkeasti vuoden 1450 ympärille, mutta muutoksen taustamotiiveja on pohdittu harvemmin, yleensä enemmän hypoteettisesti kuin analyyttisesti. Usein selitykseksi on esitetty tarkemmin määrittelemätön ’inhimillinen tarve kesyttää luonto’ tekemällä siitä ennustettavampi ja helpommin kontrolloitava. On myös arveltu, että luonnon manipulointia helpottivat muuttuneet asenteet kuten inhimillisen omanarvontunnon nousu ja uusi ihmisihanne, johon sisältyi käsitys omaisuuttaan (kuten maata) aktiivisesti kehittävästä yksilöstä. [5] Tiedemiesten tapaa nimetä, mitata ja kartoittaa uudet maanosat ja jakaa niiden eliölajit taksonomisesti rakentuviin ryhmiin on pidetty yhtenä luonnon haltuun ottamisen ja alistamisen muotona. Varhaismodernin ajan tieteellistä asennetta on luonnehdittu ylipäätään aggressiiviseksi, pitihän luontoa vuoden 1600 tienoilla vaikuttaneen filosofi Francis Baconin sanoin ”kiduttaa kunnes se paljastaa salaisuutensa.” [6] John Richard kiteyttää monien ympäristöhistorioitsijoiden näkemykset uuden ajan alun henkisestä murroksesta todetessaan:

”Lisääntyvät tieteelliset oivallukset ja tekninen kehitys ruokkivat halua puuttua luonnon maailmaan. Lisääntyvä tieto maapallon todellisesta koosta ja luonteesta lisäsi joidenkin itseluottamusta. He alkoivat nähdä luonnon rajattoman riittoisuuden odotettua suuremmassa maailmassa vaurauden, hyödyn ja materiaalisen hyvinvoinnin lähteenä. Kunnollinen organisointi, investointi ja suunnittelu voisivat muuttaa kesyttömät seudut kotoisiksi maisemiksi, jotka soveltuvat ihmisasutukseen. [--] Ylimmäksi sivistystehtäväksi tuli tuntemattomien seutujen tutkiminen, käsittäminen ja kontrollointi, jonka tarkoituksena oli saattaa ne ihmiselämälle ja työnteolle soveliaiksi.” [7]

Moni aatehistorioitsija muistuttaisi tässä vaiheessa, että kyseessä on vain osa totuudesta. Luontoa kontrolloimaan pyrkiville aatevirtauksille on aina ollut vastavoimia. Paikoilleen asettumista (ja sitä kautta kulttuuriolennoksi ryhtymistä) vastustavia ja tasavertaista suhdetta luontoon painottavia virtauksia on esiintynyt esimerkiksi taolaisten, suufilaisten, buddhalaisten ja pythagoralaisten keskuudessa. [8] Samat ihanteet kuuluivat varhaiseen kristilliseen erakkoliikkeeseen ja toistuivat Franciscus Assisilaisen luontosuhdetta korostaneessa ajattelusta. Uuden ajan puolella tasavertaista ja kunnioittavaa luontosuhdetta korostivat etenkin romantiikan ja valistuksen ajattelijat, tunnettuina esimerkkeinä Jean-Jaques Rousseau ja Henry Thoreau.

Historian valossa ihmisten suhde luontoon näyttäytyy helposti dualistisena kamppailuna, jossa tasavertaista luontosuhdetta korostavat ja luonnon instrumentalisointiin pyrkivät aaterintamat ovat vastatusten. Käytännön tasolla jälkimmäiset ovat dominoineet taloudellista ja poliittista päätöksentekoa kautta historian, varsinkin 1400-luvulta 1900-luvulle. Esimerkiksi Kenneth Pomeranzin mukaan näkemykset, joissa ihmistä ei aseteta luonnon yläpuolelle, eivät koskaan saaneet osakseen pitkäkestoista valtiollista tukea ja jäivät utilitaristisen asenneilmapiirin jalkoihin viimeistään 1800-luvulle tultaessa. [9] 1900-luvun lopulla luontoa arvottava näkemystapa saavutti jälleen volyymin, jolla on poliittista merkitystä, jos kohta nykyinen ympäristötietoisuus kumpuaa erilaisista lähtökohdista kuin varhaisemmat eheää luontosuhdetta vaalineet ideologiat.

Historiallisen jaon molemmat puolet – sekä tasapuolisen luontosuhteen korostus että luonnon välineellistämisen hyväksynyt ajattelutapa – on tutkimuksissa jäljitetty antiikin, keskiajan ja uuden ajan alun uskonnollisiin ja filosofisiin aatejärjestelmiin. Siirryn käsittelemän utilitaristisen luontosuhteen uudelleensyntymän näyttämöä, Italian 1400-lukua. Perinteisen näkemyksen mukaan renessanssin myötä ihminen asetti itsensä Jumalan sijaan luomakunnan keskipisteeksi ja soi itselleen täyden hallintaoikeuden ympäristöönsä. Vaikka näkemyksiä renessanssin vallankumouksellisuudesta on sittemmin kritisoitu, lievennetty ja hienosäädetty, on kyseinen perusajatus kuitenkin säilynyt samankaltaisena: Noin vuosina 1300–1650, joiden välille renessanssi epookkina on väljässä mielessä sijoitettu, eurooppalainen ihmiskäsitys ja maailmankuvat kokivat muutoksia, joilla oli kiistämättömiä seurauksia. [10] Yksi muutoksista koski juuri ihmiskuvaa. Charles Trinkausin mukaan renessanssihumanistit loivat antiikin kristillisten ja filosofisten tekstien pohjalta kokonaan uudenlaisen ihmistä ylistävän kirjallisen genren. Renessanssihumanismilla tarkoitetaan 1300–1400-luvuilla (itse termi yleistyi vasta 1800-luvulla) Italiassa syntynyttä sivistyksellistä ajattelutapaa, jossa painotettiin suoraa kontaktia antiikin auktoreiden teoksiin, antiikin kielten tyylipuhtauden vaalimista ja humanistisiin tieteisiin ja taiteisiin keskittyvää tutkimusta (studia humanitatis -opinnot). [11] Humanistit laativat antiikin mallien pohjalta niin kutsuttuja digintas hominis -tekstejä (suom. ihmisen arvokkuus), jotka hyödynsivät antiikin aineksia lisäten niihin uusia komponentteja. Keskeisimpiin teemoihin kuuluivat ihmisen asema luomakunnan hallitsijana sekä ihmisen mielen ja kehon kyvyt, joilla maailmaa hallittiin. [12]

Ensimmäisten humanistisukupolvien suhtautuminen aiheeseen oli vielä varovaista. Runoilija Francesco Petrarca, jota on joskus nimitetty ensimmäiseksi humanistiksi, painotti ihmisen alhaista alkuperää: Ihminen oli lähtökohtaisesti alaston, mutta toisaalta hän kehitti kyvykkyydellään itselleen vaatteet, suojat ja muut välineet. [13] 1400-luvulla kirjoittajat siirtyivät vähä vähältä ihmiskeskeisempään suuntaan. Eräänlaisen läpimurron tekijänä Charles Trinkaus pitää firenzeläislähtöistä Giannozzo Manettia, jonka Napolin kuninkaalle omistettu tutkielma De dignitate et excellentia hominis (suom. ihmisen arvokkuudesta ja erinomaisuudesta) valmistui 1452–53. Teoksessaan Manetti esittelee ihmisen kykyjä ja taitoja todisteena tämän erityisasemasta. Ainoana elollisena ihminen suuntaa tulevaisuuteen istuttamalla puita, rakentamalla kestäviä taloja ja kirjoittamalla teoksia vapaista taiteista. [14] Taiteet, etenkin perinteiset kaunotaiteet, saavat Manettilla suuremman roolin kuin hänen edeltäjillään. Hän ylistää vuolaasti antiikin taiteilijoita mainiten Zeuksiksen, Apelleen, Praksiteleen, Feidiaan ja Polykleitoksen. Antiikin kirjailijoita, filosofeja ja tiedemiehiä mainitaan kymmenkunta kutakin, ja lisäksi Manetti luettelee Egyptin pyramidien kaltaisia kulttuurisaavutuksia. Oman aikansa arvon tuntien hän lisää joukkoon firenzeläisiä taiteilijoita mainiten Giotton, Lorenzo Ghibertin sekä Firenzen duomon kupolin suunnitelleen Filippo Brunelleschin. Merenkäynnin yhteydessä antiikin myyttien Jason ja argonautit saavat seurakseen 1400-luvun löytöretkeilijät. [15]

Manettin voi katsoa silottaneen tietä seuraavan sukupolven dignitas hominis -kirjoittajille, joista on usein nostettu esiin Marsilio Ficino. Firenzeläinen uusplatonisti Ficino (1433–1499) kuului kirjoittajiin, jotka loivat käsityksen renessanssista antiikin uudelleensyntymänä; eräässä kirjeessään hän kuvailee omaa vuosisataansa kultaiseksi aikakaudeksi, joka ”palautti valoon” antiikin vapaat oppialat. [16] Ficino oli saanut lääketieteellisen koulutuksen, mutta aloitti varsin nuorena platonilaisen filosofian ja kreikan kielen opinnot. Elämäntyönään hän käänsi Platonin tuotannon kreikasta latinaan. 1400–1500-luvuilla Ficino tunnettiin etenkin Platonin Pitojen kommentaarista De amore (Rakkaudesta, 1469) sekä lääketieteellis-astrologisesta opaskirjasta De vita libri tres (Kolme kirjaa elämästä, 1489). Hänen filosofinen pääteoksensa oli kuitenkin massiivinen, 1470–74 kirjoitettu Theologia Platonica (Platonilainen teologia), jonka tavoitteena oli luoda platonilaisen filosofian ja kristinuskon symbioosi ja todistaa ihmissielun kuolemattomuus. [17]

Theologia Platonica -teoksen 13. kirjassa Ficino esittää perusteita oletukselle, jonka mukaan sielu hallitsee ruumista. Kirjan kolmas luku käsittelee ihmisen päämäärätietoista toimintaa taidoissa ja hallitsemisessa. Ficino esittää, että ihmisen erottaa eläimistä hänen kykynsä oppia ja hallita lukuisia taitoja (artes). Manettin tapaan hän mainitsee esimerkkeinä Apelleen ja Zeuksiksen sekä joukon antiikin tiedemiehiä. Ficino myös toteaa ihmisen imitoivan ”jumalaisen luonnon” töitä ja täydellistävän alemman luonnon luomuksia. [18] Petrarcan tapaan hän mainitsee ihmisen kyvyn valmistaa itselleen suojia ja vaatteita sekä ylistää viittä aistia, puhetaitoa ja ajattelukykyä, jonka jälki näkyy käsityöläisten ja taiteilijoiden tuotteissa. [19] Kolmannen luvun kolmas kappale sisältää merkittävän ylistysosuuden, joka on syytä avata kokonaisuudessaan:

”Näistä ihmisten taidolla luoduissa asioissa [artificium] voimme havaita kuinka ihminen käsittelee kaikkia maailman materiaaleja ikään kuin ne olisivat hänen alamaisiaan. Hän käsittelee elementtejä, kiviä, metalleja, kasveja ja eläimiä muovaillen niitä moniin muotoihin ja hahmoihin, mitä eläimet eivät tee. Eikä hän tyydy vain yhteen ainoaan elementtiin tai johonkin tiettyyn niistä kuten eläimet, vaan käyttää kaikkia aivan kuin olisi kaiken herra. Hän polkee maata, kyntää vettä, kohoaa ilmaan mitä korkeimmilla torneilla. [--] Hän sytyttää tulen, josta vain hän nauttii perheensä kotiliedellä. Oikeutetusti vain taivaallinen olento nauttii taivaallisesta elementistä [= tuli]. Taivaallisella kyvyllä hän kohoaa taivaaseen ja mittaa sen; ylitaivaallisen mielen avulla hän nousee taivaan yläpuolelle. [--]

Ihminen ei vain käytä elementtejä, vaan myös kaunistaa [ornat] niitä, mitä eläimet eivät tee. Kuinka ihmeellinen onkaan kulttuuri läpi koko maan piirin! Kuinka suurenmoisia talojen ja kaupunkien rakennelmat! Kuinka taiturimaisia kastelujärjestelmät! Hän joka asuttaa kaikkia elementtejä ja viljelee niitä, suorittaa Jumalan tehtävää, eikä hän maan päällä ollessaan ole loitolla taivaasta. [--] Eikä hän vain käytä eläimiä, vaan myös hallitsee niitä. Ihminen komentaa eläimiä pakkokeinoin, mutta myös hallitsee, kasvattaa ja opettaa niitä. Universaali kaitselmus [providentia] kuuluu Jumalalle joka on kaiken universaali syy. Niinpä ihminen, joka universaalisti elättää kaikkia elollisia ja elottomia olentoja, on eräänlainen jumala.” [20]

Ficinon esityksessä tiivistyvät aiemman Dignitas hominis -kirjallisuuden teemat, mutta sävy on rohkeampi: Ihmistä verrataan Jumalaan suoremmin, ja ihmisen herruus muihin elollisiin nähden esiintyy itsestäänselvyytenä. Kaunotaiteet ja antiikin saavutukset ovat Manettin lailla suuressa roolissa. Tärkeimmäksi väyläksi kohoavat kuitenkin infrastruktuuriin ja monumentaalirakentamiseen liittyvät seikat kuten kaupungit, tornit ja kastelujärjestelmät, jotka muokkaavat fyysistä ympäristöä ja jättävät siihen näkyvän jäljen. Edeltäjiensä lailla Ficino näki luonnon materiavarantona, joka ihmisen tuli muokata ja muovata ”oikeaan,” sivilisoituun asuun. Manettin ja Ficinon merkitystä ihmiskeskeisen filosofian virstanpylväinä on korostettu monissa yhteyksissä. Esimerkiksi David Lean mukaan Ficinon ajattelu merkitsi selvää suunnanmuutosta kristillisessä platonismissa: Siinä missä aiempi traditio oli painottanut ihmisen etäisyyttä Jumalasta, alleviivasi Ficino ihmisen ja Jumalan yhtäläisyyksiä. Lea arvelee Ficinon vaikuttaneen siihen, miten ihmisen ja ympäristön suhde muuttui uuden ajan alussa. Vielä keskiajan kristillisessä ajattelussa luodun maailman nähtiin kuuluvan Jumalalle; yksityisomistus oli välttämätön paha, joka oli seurausta syntiinlankeemuksesta ja jota ihmisen perisyntisen tilan aiheuttamat olosuhteet vaativat. Tähän nähden Manetti ja Ficino edustivat muutosta. Ihmisellä ei ollut ainoastaan oikeus käyttää luomakuntaa, hänellä oli myös jumalallinen hallintaoikeus materiaaliseen maailmaan. Lea katsoo Ficinon ihmiskeskeinen filosofian resonanssin ulottuneen aina 1600-luvun merkittäviin politiikan teoreetikkoihin, Hugo Grotiukseen ja Samuel Pufendorfiin, joilla oli merkittävä vaikutus yksityisen omistusoikeuden käsitteen kehitykseen1600–1700-luvuilla. Myös Charles Trinkaus on pitänyt Ficinon ihmisylistyksen jälkivaikutusta merkittävänä. Siihen kiteytyy hänen mukaansa Ficinon filosofian keskeisin panos myöhemmille sukupolville, ja se toimi tärkeänä faktorina prosessissa, jossa ihmisen asetettiin ”Jumalan paikalle.” Ficinon jälkivaikutuksen tarkka analyysi politiikan teoriaan on yhä tekemättä, ja toistaiseksi arviot Ficinon ihmiskeskeisen filosofian vaikutuksesta jälkipolviin kuten Grotiukseen, Pufendorfiin tai Francis Baconiin ovat valistuneita hypoteeseja. Niiden osoittautuminen oikeiksi ei tosin olisi yllätys, sillä 1400-luvun italialaisten kirjoittajien ihmiskeskeisen ajattelun ja myöhempien vuosisatojen utilitarismin välillä on selvää kongruenssia: Sama dominanssiin pyrkivä, likimain aggressiivinen suhtautuminen luontoon ja ympäristöön kulkee erottuvana punaisena lankana 1400-luvun kirjoittajilta 1600-luvun oppeihin. Etenkin Ficinon vaikutus ajatusten kulkeutumisessa on ollut hyvin mahdollista, sillä hänen tekstejään luettiin laajasti 1500–1700-luvuilla. Jos uuden ajan alun vuosisatojen kolonialistit, imperialistit ja industrialistit halusivat etsiä filosofisia perusteluja oikeudelleen käyttää luontoa ja riistää vieraiden maanosien luonnonvaroja, oli heidän saatavillaan kirjallisuutta josta ammentaa. Akateeminen kiinnostus länsimaisen kehitys- ja teknologiauskon juuria kohtaan heräsi ensi kerran 1900-luvun alussa, jolloin teknisen ja taloudellisen kehityshalun juuret jäljitettiin antiikin myytteihin. Esimerkiksi Ernst Cassirer katsoi sekä Raamatun luomiskertomuksen Adam-myytin että kreikkalaisen Prometheus-tarun vaikuttaneen ihmiskeskeisen filosofian kehitykseen etenkin renessanssin aikana. [22] Raamatun luomiskertomuksen keskeisin anti myöhemmälle debatille löytyy Ensimmäisen Mooseksen kirjan ensimmäisestä luvusta (jakeet 26–28):

    ”Jumala sanoi: ’Tehkäämme ihminen, tehkäämme hänet kuvaksemme, kaltaiseksemme, ja hallitkoon hän meren kaloja, taivaan lintuja, karjaeläimiä, maata ja kaikkia pikkueläimiä, joita maan päällä liikkuu. [--] Olkaa hedelmälliset, lisääntykää ja täyttäkää maa ja ottakaa se valtaanne. Vallitkaa meren kaloja, taivaan lintuja ja kaikkea, mikä maan päällä elää ja liikkuu.’”

Raamatusta ja kristillisestä perinteestä löytyy tunnetusti myös toisenlaisia sävyjä. Esimerkiksi ihmisen kurjuutta korostavat tekstit olivat keskiajalla varsin yleinen kirjallisuuden laji. Luomismyytti on kuitenkin läpi kristikunnan historian antanut pontta antroposentrisille tulkinnoille, joiden ydin voidaan tiivistää kolmeen kohtaan: 1) ihminen on Jumalan kuva ja tämän kaltainen, 2) ihminen on luomakunnan hallitsija, ja 3) muu luomakunta on olemassa ihmistä varten. Esimerkiksi 1960-luvulla kirjoittaneen Lynn Whiten mukaan moderni ekologinen kriisi voitiin palauttaa kokonaisuudessaan kolmanteen aksioomaan. [23]

Sittemmin syy luonnon riistämisestä on vyörytetty Raamatun ohella kreikkalaisen filosofian niskoille. [24] Kreikkalaiset opit loivat pohjan antiikin roomalaisille teoreettisille teksteille, jotka tunnettiin renessanssin Euroopassa kreikkalaisia esikuvia paremmin. Yksi merkittävimpiä antiikin tekstejä, joissa käsitellään ihmisen asemaa luomakunnassa, on roomalaisen valtiomiehen, reetorin ja filosofin Marcus Tullius Ciceron noin vuonna 45 eaa. kirjoittama De natura deorum (Suom. Jumalten luonteesta). Teos on filosofinen dialogi, jossa stoalainen ja epikurolainen keskustelija esittää kantansa Cicerolle ominaisen skeptismin jäädessä lopulta voitolle.

Teoksen toisesta kirjasta löytyvää stoalaista maailmakuvaa esittelevää materiaalia käytettiin myöhemmin yleisesti ihmiskeskeisen ajattelutavan perusteena. Ciceron esittelemä stoalainen universumi oli jumaluuden kaitsema, järjellinen ja järjestetty kokonaisuus. Keskeiseksi käsitteeksi nousee providentia – sananmukaisesti ennalta näkeminen tai harkinta, myöhemmässä kristillisessä merkityksessä kaitselmus. Cicerolla termi viittaa kreikkalaisesta filosofiasta, kuten Platonilta, omaksuttuun ajatukseen jumalten harkitusta suunnitelmasta, jota seuraten maailmankaikkeus on luotu kaikilta osin tarkoituksenmukaiseksi. Todisteina jumalaisen providentian olemassaolosta dialogin stoalainen puhuja pitää monille elollisille yhteisiä tarkoituksenmukaisia asioita kuten suuta, hampaita, keuhkoja ja luustoa. [25] Kertojan mukaan myös ihminen on täynnä esimerkkejä providentian kaikkivoivasta vaikutuksesta. Tällaisia ovat esimerkiksi viisi aistia ja ihmisen kyvyt taiteisiin kuten maalaustaiteeseen, musiikkiin ja puhetaitoon, joka erottaa ihmisen brutaalista alkutilasta. Ylin kyky on järki, jumalaisen sallimuksen lahja sekin. [26]

Seuraavaksi Ciceron teksti etenee motorisiin ominaisuuksiin. Sormet mahdollistavat maalaamisen, veistämisen sekä lyyran soiton. Kädet antavat ihmisele kyvyn valmistaa vaatteita, rakennuksia, kaupunkeja ja temppeleitä. Tästä kerronta hypähtää kuvaamaan ihmisen kykyä ja oikeutta käyttää luomakuntaa hyväkseen. Esimerkiksi eläimet ovat olemassa ihmisen ravinnoksi tai palvellakseen tätä juhtina. [27] Eläinkunnan ohella maa ja vesi ovat vapaata pelikenttää:

”Kaivamme maan uumenista rautaa, jota tarvitaan maan muokkaamiseen; me löydämme syvälle piiloutuneet kupari-, hopea ja kultasuonet, joiden tuotteet ovat sekä hyödyksi että koristeeksi. Kaadamme suuria määriä sekä istutettuja että villejä puita, joita käytämme tulen tekoon, lämmitykseksi ja ruuan valmistamiseksi sekä kylmältä ja kuumalta suojaavien rakennelmien tekoon. Puista on suuri hyöty myös laivojen rakentamisessa. Niiden avulla huolehditaan kaikenlaisten elintarvikkeiden toimituksista joka suunnalla. Vain meillä on kyky hallita kaikkein väkivaltaisimpia luonnonilmiöitä, tuulia ja meriä, purjehduksen opin [scientiam] avulla. Me hyödynnämme ja käytämme mitä moninaisimpia meren antimia. Myös kaikkien maan tuottamien hyötyjen määräysvalta on ihmisellä. Me nautimme niittyjen ja vuorten antimista, meidän ovat järvet ja joet, me kylvämme viljaa ja istutamme puita, me teemme maasta hedelmällisen johdattamalla vettä kastelukanavissa, me patoamme jokia ja suoristamme niiden kulkua. Käsillämme yritämme lähestulkoon luoda toisen luonnon alkuperäisen luonnon maailman sisään.” [28]

Ylistyksen päätteeksi mainitaan ihmisjärjen voivan kohota taivaisiin ja mitata taivaankappaleiden liikkeitä. Taivaan tarkastelun kerrotaan johtavan jumalia koskevan tiedon saavuttamiseen. Lopuksi todetaan, että kuolevaisuutta lukuun ottamatta ihmiset eivät ole taivasta asuttavia jumalia alempiarvoisia. [29]

Emme tiedä varmuudella, missä määrin Cicero itse kannatti stoalaiseen suuhun asettamaansa utilitaristista kantaa, mutta joka tapauksessa De natura deorum -teoksessa esitettyjä ajatuksia lainattiin laajalti jo antiikin maailmassa nimenomaan antroposentrisissä yhteyksissä. Charles Trinkaus on painottanut eritoten myöhäisantiikin patristiikan eli kristillisten kirkkoisien kirjoitusten roolia antiikin ihmiskeskeisten ajatusten kristillistäjinä ja välittäjinä. Vuoden 300 tienoilla vaikuttanut pohjoisafrikkalainen Lactantius rakensi De opificio Dei -teoksessaan (suom. Jumalan luomistyöstä) kristillisen version Ciceron ihmisen ylistyksestä poiketen siitä vain sen suhteen, että piti ihmissielua kuolemattomana. [30] Syyriassa vaikuttanut piispa Nemesios Emesalainen taas kirjoitti vuoden 390 kieppeillä kreikankielisen uusplatonilaisen esityksen kristillisestä providentia-käsitteestä. Työ käännettiin latinaksi nimellä De natura hominis (suom. ihmisluonnosta), ja se tunnettiin kohtalaisen hyvin keskiajan Euroopassa. Nemesios yhdistelee Raamattua, kristillisiä lähteitä, Ciceroa, stoalaisuutta ja platonismia päätyen toteamaan, että Jumalan kuvaksi tehty ihminen on kyvykäs omaksumaan kaikki tiedot ja taidot, joiden avulla ihminen hallitsee luomakuntaa ja on oikeutettu nauttimaan sen antimista. [31]

Raamatussa, antiikin filosofiaa syntetisoineessa Ciceron tekstissä ja molempia perinteitä yhdistelleissä kirkkoisien kirjoituksissa esiintyvät samat teemat, joita 1400-luvun kirjoittajat toistivat: ihminen on Jumalan kaltainen, ihminen on luomakunnan herra ja luomakunta on luotu ihmistä varten. Malli saatiinkin suoraan antiikin teksteistä: Cicero ja kirkkoisien tekstit olivat saatavilla latinaksi ja kuuluivat 1400-luvun humanistioppineiden peruslukemistoon. Eräs yksittäinen teoreema liittää etenkin Manettin antiikin teksteihin. Kyseessä on toisen luomisen käsite, jolle De natura deorum valaa perustukset todetessaan ihmisen luovan ”toisen luonnon” alkuperäisen luonnon kehyksiin. Antiikin luomisajattelussa, joka usein pohjautui Platonin Timaios-dialogiin, luonto on olemassa jumalten tai jumalaisen demiurgin suunnitelmallisen luomistyön tuloksena, mutta ihminen jatkaa luomakunnan muokkaamista omalla työllään, joka on maailmalle hyödyksi. Toisen luomisen idea siirtyi Ciceron kaltaisten välikäsien kautta eteenpäin ja esiintyy Manettilla vielä selkeämpänä kuin antiikin teksteissä. Manettin sanavalinnoissa näkyy Ciceron suora vaikutus:

”Maailman ensimmäisen, karkean [lat. rudem] luomisen jälkeen näyttää kaikki olevan meidän löytämäämme, rakentamaamme ja täydellistämäämme ihmismielen erinomaisen tarkkuuden avulla. Meidän ja ihmisille kuuluvia ovat näet asiat, jotka voidaan lukea ihmisten tuottamiksi: kaikki kodit, kaikki kylät, kaikki kaupungit, ja kaikki maailmassa olevat rakennukset, jotka ovat niin lukuisia ja siihen tapaan tehtyjä, että niitä voisi pitää mieluummin enkelten kuin ihmisten tekeleinä. [--] Meidän ovat maalaukset ja veistokset, meidän ovat vapaat taiteet ja tieteen oppialat [--].” [32]

Manettin ajatuksen mukaan Jumalan luoma maailma on eräänlaista raakamateriaalia, josta ihminen jalostaa kauniin ja valmiin kokonaisuuden. Ihmisen on tarkoitus viedä Jumalan suunnitelma loppuun, ja ihmisen muokkaustyö rakennuksineen, kaupunkeineen ja taideteoksineen on osa projektia. Teema esiintyi myös Ficinon kuvauksessa: ihminen täydellistää aiempaa luomistyötä ornamentoimalla maailmaa rakennelmillaan. Pääkeinona ympäristön jalostustyössä ovat ihmisen tekniset, taiteelliset ja teoreettiset kyvyt, joiden alleviivaamisesta tuli renessanssihumanistien keskeinen keino perustella ihmisen herruutta maailmassa. Charles Trinkaus arveli raamatullisen perinnön, klassisen antiikin filosofian ja kristillisen patristiikan muodostaneen sen antiikkisen maaperän, josta renessanssin ihmiskeskeinen ajattelu versoi. Toisissa yhteyksissä on nostettu esiin myös muita lähteitä. Esimerkiksi Eugenio Garin ja Frances Yates toivat jo 1950–70-luvuilla esiin esoteeristen lähderyhmien vaikutuksen sekä antiikin että uuden ajan alun kirjoittajiin. [33] Yksi vaikutusvaltaisimmista esoteerisen kirjallisuuden lajeista oli niin sanottu hermeettinen kirjallisuus, jota kutsutaan yleisnimityksellä Hermetica. Nimen taustalla on antiikin ja renessanssin auktoreiden muinaiseen Egyptiin sijoittama pappisfilosofi Hermes Trismegistos, latinalaisessa muodossa Mercurius Trismegistus, joka oli hellenistisen kulttuurin tulkinta egyptiläisestä Toth-jumaluudesta. Trismegistosta pidettiin 1600-luvulle saakka historiallisena henkilönä, joka juutalais-kristillisissä yhteyksissä sijoitettiin Mooseksen aikalaiseksi. Hermeettiseksi kirjallisuudeksi nimitetään tekstejä, joita pidettiin Hermes Trismegistoksen kirjoittamina tai kääntäminä. Siihen luetaan joukko antiikissa ja keskiajalla syntyneitä kirjoituksia, joiden alkuperä ja todelliset auktorit eivät ole tiedossa. Useimmiten kreikaksi syntyneet tekstit käsittelevät filosofiaa, uskontoa ja pelastusoppia, esittelevät myyttejä ja initiaatioriittejä tai sisältävät praktisia maagisia ohjeita. Teksteistä tunnetuimmat ovat nykyään Corpus Hermeticum -nimellä tunnettu tekstikokoelma sekä vain latinankielisessä muodossa kokonaan säilynyt Asclepius. [34]

Ihmisen jumalallisuuden teema on hermeettisissä teksteissä yleinen. Varsinkin Asclepius sisälsi antroposentrisiä osuuksia, joilla oli ilmeinen vaikutus 1400-luvun ajatteluun – esimerkiksi Pico della Mirandola lainasi Asclepiusta heti kuuluisan ihmisylistyksensä alkusanoissa. [35] Picon hyödyntämässä kuudennen luvun ihmisen ylistyksessä toistuvat samat teemat kuin Genesiksessä ja Cicerolla, jos kohta sävy on rohkeampi:

”[--] ihminen on suuri ihme, ihailtava ja ylistettävä elollinen. Hän muuttaa luontonsa jumalaiseksi kuin olisi itsekin jumala. [--] Hänet on liitetty jumaliin jumalaisella sukulaisuussuhteella. [--] Hänet on asetettu onnelliselle keskipaikalle, josta käsin hän voi vaalia alempiaan ja tulla ylempiensä vaalimaksi. Hän viljelee maata, toimii elementtien parissa [kirjaimellisesti “sekoittuu elementteihin”] ja luotaa merien syvyyden mielensä terävyydellä. Hänelle kaikki on sallittua. Hänelle taivas ei näytä liian korkealta, sillä hän mittaa sen henkensä terävyydellä aivan kuin se olisi lähellä. Sumuinen ilma ei himmennä hänen ajattelunsa keskittymistä; maan tiheys ei estä hänen töidensä etenemistä. Vesien syvyys ei välty hänen katseeltaan.” [36]

Kahdeksannessa kirjassa ihminen esitetään spesifisti maan ja veden valtiaana. Valta-asema perustui ihmisen hallitsemiin taiteisiin, taitoihin ja tieteisiin:

”[--] en aio puhua vain niistä kahdesta elementistä, maasta ja vedestä, jotka luonto kaikista neljästä elementistä on tehnyt ihmisen alamaisiksi, vaan siitä mitä ihmiset saavat aikaan näissä elementeissä ja niiden materiaaleista. Maanviljelys, paimennus, rakentaminen, satamat, merenkulku, viestien kulku, vastavuoroinen kaupankäynti – ne ovat lujin side ihmisen ja niiden maailman osien välillä, jotka ovat maata ja vettä.  Taitojen ja oppialojen [artium disciplinarumque] tunteminen säilyttää maailman maanpäällistä osaa; jumalan tahdosta maailma olisi ilman niitä epätäydellinen.”  Selviltä vaikuttavista yhtäläisyyksistä huolimatta hermeettisen kirjallisuuden vaikutus renessanssin kirjoittajiin on ristiriitoja herättänyt aihe. 1900-luvun lopulle saakka monet kirjoittajat pyrkivät pitämään esoteeriset lähteet renessanssi-ideaalinsa ulkopuolella. Esimerkiksi Trinkausin mukaan hermeettisillä teksteillä ei ollut mitään vaikutusta Ficinon ihmiskeskeisiin ajatuksiin. [38] Humanistit kuitenkin tunsivat latinankielisen Asclepiuksen varsin hyvin ja viittaavat usein ”Mercuriuksen” hahmoon.  Asclepius on myös saattanut vaikuttaa suoraan ihmiskeskeisen ideaaliin rakentumiseen. Esimerkiksi Manetti toistaa ajatuksen ihmisestä neljän elementin – maan, ilman, tulen ja veden – herrana. Lisäksi hän korostaa ihmisen prometheusmaista roolia tulen hallinnassa, johon muut luomakunnan jäsenet eivät kykene. [39]

Laajimpaan hermeettiseen tekstikokoelmaan Corpus Hermeticumiin kuuluvia tekstejä Manetti ei tuntenut, mutta Ficino sitäkin paremmin. Kreikankielinen käsikirjoitus, joka sisältää hermeettisen kokoelman 14 ensimmäistä kirjaa, saapui Firenzeen noin 1460. Ficino käänsi tekstit latinaksi 1462–63, ja käännös painettiin sittemmin nimellä Pimander. Ficinon käännöksenä teoksesta tuli menestys 1400–1500-lukujen Euroopassa. [40] Ficino, jota kokoelma selvästi inspiroi, vaikuttaa poimineen teksteistä aineksia myös ihmiskeskeisen ajattelunsa tueksi. Ficinon 1460-luvun alussa laatima käännös kokoelman 12. kirjasta kuuluu suorana suomennoksena seuraavasti:

    Muut elolliset kansoittavat vain yhtä maailman osaa; kosteat eliöt vettä, maaeläimet maata, lentokykyiset ilmaa. Mutta ihminen käyttää näitä kaikkia, maata, vettä, ilmaa ja tulta; hän katselee taivasta ja koskettaa sitä ymmärryksellään. [41]

1470-luvun alussa hän kirjoitti Theologia Platonica -teokseensa lähes identtisesti:

”Eikä hän [ihminen] tyydy vain yhteen ainoaan elementtiin tai johonkin tiettyyn niistä kuten eläimet, vaan käyttää kaikkia aivan kuin olisi kaiken herra. Hän polkee maata, kyntää vettä, kohoaa ilman mitä korkeimmilla torneilla. [--] Hän sytyttää tulen, josta vain hän nauttii perheensä kotiliedellä. [--] Taivaallisella kyvyllä hän kohoaa taivaaseen ja mittaa sen.”

Tämän ja lukuisten muiden yhtäläisyyksien perusteella voidaan pitää todennäköisenä, että Ficino ammensi ihmiskeskeisen ajattelunsa rakennuspuista hermeettisestä kirjallisuudesta. [42] Hermeettisten tekstien vaikutus renessanssihumanismiin voi kuulostaa yllättävältä, mutta on muistettava, ettei tekstejä pidetty 1400-luvulla samassa mielessä ”esoteerisina” kuin nykyään, vaan niiden uskottiin edustavan antiikin filosofian perintöä. Tekstien katsottiin olevan yhteensopivia myös kristinuskon kanssa; Hermetican maailmankuva oli monoteistinen, ja Lactantius oli pitänyt Hermestä kristinuskoa ennakoineena profeettana. [43] Hermeettiset tekstit tarjosivat humanisteille soveliaan yhdysnuoran kristinuskon ja antiikin filosofian ei-kristillisten teemojen välille, ja niiden välityksellä antiikin maailman optimistinen ihmiskuva pääsi osaltaan vaikuttamaan uudenlaisen ajattelun kehkeytymiseen 1400–1600-lukujen Euroopassa. Siirryttäessä käsittelemään kysymystä, millä tavoin antiikin ja 1400-luvun ihmiskeskeiset keskustelut määrittelivät ihmisen ja ympäristön suhdetta, nousee kaksi toposta esiin. Ensimmäinen, ihmisen kykyjen ylistys, esiintyy lähes kaikissa esimerkkiteksteissä, yleensä taitojen luettelon muodossa. Esimerkiksi Cicero ja Asclepius listaavat ominaisuuksia, joiden ansiosta ihminen oli luontoa ylempi ja nujertaa sen esteet. Ciceron esityksessä mainitaan kaivostoiminta, metallurgia, metsätalous, maatalous, laivanrakennusala, navigointi, kanavitse tapahtuva vesikuljetus sekä muu kuljetus ja kauppa, Asclepiuksessa maanviljelys, paimennus, rakentaminen, satamat, merenkulku, viestien kulku ja kaupankäynti, joita pitävät yllä taidot tai taiteet (artes) ja teoreettiset oppialat (disciplinae tai scientiae). Yhdessä nämä monimerkityksiset käsitteet kattavat taiteet, käsityöalat, insinööritaidot, kouluaineet ja tieteelliset alat – tältä osin hermeettiset tekstit noudattelivat inhimilliseen toimintaan suopeasti suhtautuvia antiikin ajattelun yleislinjoja, ja 1400-luvun kirjoittajien oli helppo saada niistä ’kristillinen vahvistus’ antiikin filosofian ihmiskeskeisyydelle. 1400-luvulla Manetti ja Ficino esittivätkin hyvin samankaltaisia luetteloita, joskin he keskittyvät taiteeseen myös termin nykymerkityksessä käyden läpi antiikin taiteilijoita ja oman aikansa suuruuksia.

Toiseksi merkittäväksi topokseksi nousee ihmisen fyysisten saavutusten luettelointi, jonka lankeaa osin yksiin taitojen luetteloinnin kanssa. Saavutukset voidaan jakaa kolmeen ryhmään: taloudelliseen toimintaan ja infrastruktuuriin liittyvät rakennelmat kuten kanavat, kastelujärjestelmät ja kaivokset, urbaani struktuuri kuten kaupunkirakennukset ja tornit, sekä yksittäiset monumentit kuten Manettin mainitsemat Egyptin pyramidit. Molemmilla topoksilla on yhteinen piirre: sekä taidot että saavutukset keskittyvät seikkoihin, jotka jättävät näkyvät jäljen ympäristöön. Ficino kirjoittaa tendenssin esiin todetessaan, että ihminen ei vain käytä, vaan myös koristaa (ornat) ympäristöään. Ficinon ylistyspuheen keskikohta pureutuu inhimillisen kulttuurin ydintehtävään:

    Kuinka ihmeellinen onkaan kulttuuri läpi koko maan piirin! [Quam mirabilis per omnen orbem terrae cultura.] Kuinka suurenmoinen onkaan talojen ja kaupunkien rakenne! [44]

Viivasuora käännös termistä terrae cultura kuuluisi ”maan viljelys.” Muistaen cultura -sanan monet merkitykset voidaan Ficinon katsoa tarkoittavan yleisluontoisesti maan ja sen antimien muokkausta ja käyttöä – toisin sanoen kaikkea muokkaustyötä, jonka ihminen ympäristölleen tekee. Nykytermein ilmaistuna Ficino puhuu kulttuuriympäristöstä ja -maisemasta, rakennetusta ympäristöstä. Hänen ohellaan Manetti, Cicero ja patristiikan auktorit vaikuttavat olevan varsin yksimielisiä siitä, että luomakunnan ornamentoinnin keskeisin osa on nimenomaan rakennetun ympäristön luomista. Tunteikkaimman kulttuuriympäristön ylistyksen löydämme Manettilta, jolle ihmisten työ vertautui enkeleiden tekemiksi uskottuihin pyhiin kulttikuviin:

”[--] kaikki kodit, kaikki kylät, kaikki kaupungit ja kaikki maailmassa olevat rakennukset, jotka ovat niin lukuisia ja siihen tapaan tehtyjä, että niitä voisi pitää mieluummin enkelten kuin ihmisten tekeleinä.” [45]

Juuri pitkälle viimeistelty kulttuuriympäristö, ihmiskäsin muokattu ja rakennettu maisema, on avain antiikin ja renessanssin utilitarististen näkemysten ymmärtämiseen. Sama ideaali on nähtävissä myös 1400–1500-lukujen italialaisen maalaustaiteen taustamaisemien kuvauksissa: maisema on muokattu ja rakennettu, se palvelee ihmisen tarpeita ja vastaa hänen esteettisiä näkemyksiään kauniista ja miellyttävästä. Usein on todettu, että ennen valistuksen ja romantiikan aikaa kesytöntä luontoa ja erämaita kohtaan tunnettiin suoranaista kammoa. Vastahakoisuudelle oli monia syitä: villin luonnon vaarat kuten pedot, eksyminen ja onnettomuudet, luonnonolojen arvaamattomuuden vaikutus eloonjäämiseen, luonnon ääri-ilmiöiden kuten myrskyjen ja maanjäristysten aiheuttama epävarmuus tai yksinkertaisesti tuntemattoman pelko. Toisaalta luontokammossa on katsottu olleen kyse saavutuksistaan tietoiseksi tulleen kulttuuri-ihmisen itsekorostuksen tarpeesta tai poliittista ja uskonnollisista motiiveista: Sekä Rooman imperiumilla että katolisella kirkolla oli tapana hävittää alistettujen kansojen pyhiä puita, ja kristilliset saarnaajat tuomitsivat luonnonkansojen tavan kunnioittaa villiä luontoa jumalten asuinsijana. [46]

Olivat syyt mitä hyvänsä, oli antiikin ja renessanssin selkeänä ihanteena ihmisen haltuun ottama, muokkaama ja kontrolloima ympäristö – John Richardsin kuvailema ”kotoinen maisema”. [47] Kulttuuriympäristö – ihmisen viljelemä, kultivoima ympäristö – oli parhaiten ymmärretty ja rakastettu ympäristön muoto, ja arvonsa se sai ihmisen muutostöiden kautta. Kirjallisuuden ja kuvataiteen luontoa romantisoivat pastoraali-idyllit sijoittuivat nekin vähintään puolittain domestikoituun maalaismaisemaan kuten laidunmaille ja hedelmätarhoihin, eivät arvaamattomaan erämaahan.

Alistavalla luontosuhteella oli eittämättä poliittisia ja psykologisia taustasyitä, mutta viralliset perusteet löytyivät antiikin filosofiasta. Ympäristön ornamentointi oli ihmisen tehtävä, joka sisältyi maailmankaikkeuden jumalaiseen järjestykseen. Kreikkalaisen filosofian mukaan maailma oli symmetrinen, sopusointuinen ja tarkoituksenmukainen kokonaisuus, jonka toteutumista piti yllä providentia, jumalainen suunnitelmallisuus. Luonnon instrumentalisointi osana ’jumalaisen providentian’ toteutumista sai 1400-luvulla hyvin selvästi artikuloidun ilmaisun. Ei ole sattumaa, että Ficino ottaa providentia-termin käyttöön omassa ylistyksessään ja käyttää sitä kristillisen merkityksen ohella myös stoalais-antiikkisessa mielessä.

1400-luvun kirjoittajat valjastivat myös Ciceron välittämän toisen luomisen teeman tarkoitusperiensä tueksi: heille toinen luominen merkitsi villin luonnon korvaamista kulttuuriympäristön struktuurilla. Jos maailma symmetriassa on särö, on ihmisen korjattava se jumalaisen ymmärryksensä ja muokkaustyönsä avulla. Vaikka ihminen hyötyi muokkaustyöstä itse, rakentui hänen pyrkimyksilleen providentia-käsitteen avulla altruismia huokuva motiivi: muokatessaan ympäristöä ihminen toteuttaa vain tehtäväänsä ja noudattaa jumalallisen maailmanjärjestyksen tahtoa. Viimeisimmän 500 vuoden aikana ympäristön hyödyntäminen on saanut mittasuhteet, jotka ovat ylittäneet moninkertaisesti kaiken aiemman. Useimmat syyt ovat pragmaattisia ja materiaalisia: uusien alueiden löytäminen ja uusien tekniikoiden keksiminen tekivät aiempaa laajemman ympäristön muokkauksen ylipäätään mahdolliseksi. Aineettomien taustatekijöiden kuten filosofisten aatteiden osuus ekspansion yllyttävänä voimana tai legimitoivana tekijänä on hankalammin näkyvissä ja vaikeammin todennettavissa. Tekstien yhteys toimintaan, niin ilmiselvältä kuin se voi näyttääkin, on aina tulkinnan varassa.

Mikäli tarkastelemme kirjallisen kulttuurin antroposentrisiä linjoja, ovat tavat, joilla ihmiskeskeisiä ja ihmisen muokkaamaa ympäristöä korostavia asenteita perusteltiin, kuitenkin tunnistettavissa ja jäljitettävissä. Utilitaristisen luonto-näkemyksen taustalta on löydettävissä laaja valikoima lähteitä, joihin kuuluu sekä länsimaisen filosofian klassikoita, pyhiä kirjoja, kristillistä patristiikkaa sekä esoteerisia lähteitä kuten hermeettistä kirjallisuutta, jonka merkitys on vasta hiljalleen nousemassa esiin oikeassa valossaan. Näiden lähteiden tarkastelu paljastaa, että antiikista alkaen utilitaristinen suhde luontoon on ymmärretty ja julkilausuttu nimenomaan rakennetun maiseman, kulttuuriympäristön kautta. Selkein ja suoraviivaisin tuki ympäristön rajattomalle hyödyntämiselle tuli 1400-luvun italialaisilta kirjoittajilta kuten Giannozzo Manettilta ja Marsilio Ficinolta.

Manettin ja Ficinon esittämillä ajatuksilla oli monien arvioiden mukaan kauaskantoiset seuraukset; niistä oli mahdollista saada käyttövoimaa teknis-tieteelliselle vallankumoukselle, ja ne helpottivat maailmaa ihmisen vapaana raaka-ainevarastona pitävien näkemysten konfirmointia. 1400-luvun näkemykset on kuitenkin ymmärrettävä esiteollisen, väljästä asutuksesta ja suurista erämaista nauttineen aikakauden kontekstissa, jolloin teollisen aikakauden ympäristötuhot eivät olleet näköpiirissä. Manettin ja Ficinon ideaali oli paitsi instrumentalisoiva ja utilitaristinen, myös esteettinen ja idealistinen; sen keskiössä oli viljelty, muokattu, maaseuturakennuksilla ja tiiviillä pikkukaupungeilla täplitelty maisema, jossa luonto oli toki valjastettu ihmisen käyttöön, mutta sitä ei hävitetty. Renessanssihumanistit tuskin katselisivat ilolla nykytodellisuuden laajoja teollisuus- ja kaupunkialueita, joilta elävän luonnon merkit ovat kadonneet kokonaan.

Kulttuuriympäristöön liittyy käsitteenä ja ilmiönä paljon ristiriitaisuuksia. Käytännössä jokainen ihminen elää kulttuuriympäristössä, mutta vain harva, jos kukaan, käsitteellistää ympäristö- ja paikkasuhteitaan kulttuuriympäristön kautta. Vastaavasti kulttuuriympäristöjä on melkeinpä kaikkialla missä ihmisiäkin, mutta samalla termi kalskahtaa siltä, että se on olemassa vain hallinnon papereissa. Kulttuuriympäristölle ei ole myöskään onnistuttu laatimaan tyhjentävää sisältöä, mutta siitä on tullut yksi rakennettua ympäristöä ja maisemaa käsittelevän hallinnon avainkäsitteistä.

Käytännössä kulttuuriympäristön sisällöt syntyvät niissä prosesseissa, joissa kulttuuriympäristöä ja siihen liittyviä hallintoa, säädösperustaa, toimijaketjuja sekä yksilöllisiä ja yhteisöllisiä merkityksiä luodaan.  Itse kulttuuriympäristö-käsite on määrittynyt pitkälti hallinnon näkökulmista ja tavoitteista käsin. Tämä on vaikuttanut siihen, että kulttuuriympäristö on määrittynyt usein synonyymiksi vanhalle, eri perustein arvokkaaksi tai suojeltavaksi määritetylle ihmisen luomalle tai muokkaamalle ympäristölle. Ympäristöministeriön ja opetus- ja kulttuuriministeriön laatimassa Suomen ensimmäisessä kulttuuriympäristöstrategiassa (2014) kulttuuriympäristö on määritelty ”ihmisen toiminnasta sekä ihmisen ja luonnon vuorovaikutuksesta” syntyneeksi ympäristöksi, johon kuuluvat ”kulttuurimaisema, rakennettu kulttuuriympäristö ja muinaisjäännökset”. Strategian lähtökohdissa ja toimenpide-ehdotuksissa käsitettä on kuitenkin avarrettu myös arkisiin ympäristöihin. Strategiassa kulttuuriympäristöä on luonnehdittu myös kokonaisvaltaiseksi, ihmisiä, hallintoa ja talouselämää yhteen tuovaksi voimavaraksi, jonka erityispiirteiden ymmärtäminen ja vaaliminen auttavat niin ekologisesti kuin sosiaalisestikin kestävän yhteiskunnan rakentamista.

Tutkimuskäytössä kulttuuriympäristö on – määrättyjä soveltavia tutkimuksia tai sektoritutkimusta lukuun ottamatta – jokseenkin uusi termi, jota on käytetty ennen kaikkea hallinnon perspektiivejä ja toimintatapoja tarkasteltaessa. Kuitenkin kulttuuriympäristöön liittyvää tutkimusta on tehty jo pitkään ja monipuolisesti, lukuisilla tieteenaloilla. Maantiede, kansatiede, historia, taidehistoria ja arkeologia – muutamia tieteenaloja mainitakseni – ovat luoneet sekä käsite- että menetelmäpohjaa hallinnon omaksumalle fyysis-inventoriselle lähestymistavalle, mutta näillä aloilla on tehty myös runsaasti kriittistä, kulttuuriympäristöjen kokemuksellisuutta, poliittisuutta ja kehollisuutta käsittelevää tutkimusta. Kulttuuriympäristöä ja kulttuuriympäristöjä on tutkittu myös esimerkiksi maisematutkimuksen, maisema-arkkitehtuurin ja kaupunkitutkimuksen aloilla. Osin yhteisen käsitepohjan, osin sirpaleisten vuorovaikutusverkostojen takia alan tutkimus on kuitenkin jäänyt varsin hajanaiseksi ja tukeutunut vain harvoin kulttuuriympäristön käsitteeseen.

Viime vuosien aikana kulttuuriympäristötutkimuksella on näkynyt kuitenkin pyrkimyksiä etsiä institutionaalisia muotoja ja yhtenäisempää käsitepohjaa. Kehitystä on edesauttanut hallinnon tahto päivittää omaa kulttuuriympäristöajatteluaan ja siitä kumpuavia käytäntöjä. Myös tarve vastata kansainvälisten sopimusten, kuten Unescon kulttuuriperintöä käsittelevien sopimusten tai Eurooppalaisen maisemayleissopimuksen asettamiin velvollisuuksiin, on lisännyt kulttuuriympäristöä koskevan tutkimuksen merkitystä. Toisaalta tutkijat ovat havahtuneet siihen, että hallinto tukeutuu yhä vahvemmin kulttuuriympäristön käsitteeseen, ja että kulttuuriympäristöjä käsittelevä tutkimus on sidottava tähän käsitteeseen, jotta vuoropuhelu hallinnon kanssa voidaan varmistaa jatkossa. Havahtuminen ei ole liittynyt ainoastaan hallintoa tukevaan tutkimukseen. Vahvempi ymmärrys kulttuuriympäristön käsitteestä, sen historiasta ja käytöstä auttaa myös kulttuuriympäristöpolitiikan ja sen seurauksien kriittistä analysointia.

Tutkimuskentällä on oivallettu myös kulttuuriympäristön käyttökelpoisuus monen alan tutkimusta yhdistävänä kattokäsitteenä ja -kategoriana. Se mahdollistaa monialaiset ja poikkitieteellisetkin tutkimuskokonaisuudet, joissa pureudutaan ajankohtaisiin yhteiskunnallisiin sekä ihmisen ja ympäristön suhdetta käsitteleviin teemoihin. Vastaavasti nykyisessä yliopistopolitiikassa korostuva paine profiloitumiseen sekä yliopistojen ja tieteenalojen välisiin vastuunjakoihin on synnyttänyt tarpeen etsiä eri alojen ja instituutioiden väliltä temaattisia ja rakenteellisia päällekkäisyyksiä ja sidoksia. Sirpaleisen tutkijakentän kokoamisessa kulttuuriympäristö on osoittautunut mielekkääksi apuvälineeksi.

Alalle on luotu myös omia koulutuskokonaisuuksiaan. Turun yliopiston maisemantutkimuksen oppiaineessa olennaisia teemoja ovat esimerkiksi kulttuuriympäristöihin liittyvä käsitepohja, kulttuuriympäristöjen yhteisöllisten merkitysten ymmärtäminen, kulttuuriympäristöjen suojelu problematiikkoineen sekä ympäristökasvatus. Vastaavasti Jyväskylän yliopistossa järjestettävässä kulttuuriympäristön tutkimuksen maisterikoulutuksessa (KUOMA) koulutetaan ”asiantuntijoita, jotka kykenevät työskentelemään kriittisesti, analyyttisesti ja laaja-alaisesti kulttuuriympäristöalan kotimaisissa ja kansainvälisissä yhteyksissä”. Kulttuuriympäristön käsitteeseen sidotun koulutuspohjan muodostuminen on olennainen osa myös alan tutkimuksen institutionalisoitumista vakiintumista.

Kulttuuriympäristötutkimuksen vakiintumista ja kehittymistä jouduttaa myös syksyllä 2014 perustettu Kulttuuriympäristötutkimuksen seura. Seuran tavoitteena on edistää monitieteistä kulttuuriympäristötutkimusta ja tutkimusyhteistyötä, toimia alan asiantuntijana sekä tehdä yhteistyötä muiden alan kotimaisten ja kansainvälisten tieteellisten seurojen sekä järjestöjen kanssa. Kulttuuriympäristötutkimus ymmärretään seurassa laajasti, tieteenalarajoihin takertumatta. Ydintoiminnakseen seura on määrittänyt alan tutkijoiden, tutkimusrahoittajien, tutkimustiedon käyttäjien ja kansalaisten välisten keskustelun ja yhteistyön mahdollistamisen. Seura pyrkii myös vaikuttamaan kulttuuriympäristötutkimuksen kannalta merkityksellisiin yhteiskunnallisiin ja tiedepoliittisiin kysymyksiin sekä tekemään aloitteita kulttuuriympäristötutkimuksen ja siihen pohjautuvan opetuksen edistämiseksi.

Päättyvän vuoden kuluessa seura on keskittynyt vakiinnuttamaan muotoaan ja toimintansa puitteita. Vuoden 2016 toimintasuunnitelmaan on kuitenkin kirjattu jo monia seuran tarkoitusperiä edistäviä toimia. Niistä kenties suurin on Kulttuuriympäristöstrategian toimeenpanosuunnitelmassakin esitetyn kulttuuriympäristöalan tutkimuksen arviointihankkeen käynnistäminen. Hanke toteutetaan aluksi alan tutkija- ja julkaisukenttää kartoittavana esiselvityksenä, jota laajennetaan myöhemmin tutkimuksen laadun ja vaikuttavuuden arvioinniksi. Seuran tavoitteena on myös käynnistää alan koulutuksen arviointihankkeen yhdessä Kansallinen koulutuksen arviointikeskuksen (Karvi) kanssa. Arviointihankkeiden tavoitteena on muodostaa kattava kokonaiskuva alan tutkimuksesta ja koulutuksesta, tunnistaa sekä vahvuuksia että päällekkäisyyksiä, avata keskusteluyhteyksiä sekä ennen kaikkea tuoda tietoa alan kehittämiseksi, kohdentamiseksi, täydentämiseksi ja hallinto- ja työelämäsidoksen parantamiseksi.

Seuran tavoitteena on myös tuoda tutkijoita yhteen ja vahvistaa kulttuuriympäristötutkijan identiteettiä. Vuonna 2016 seura järjestää ensimmäisen tutkijatapaamisensa, jonka on samalla tarkoitus käynnistää vuosittaisten tutkijatapaamisten perinne. Jatkossa tapahtumia voidaan tematisoida. Tapaamisissa syntyvän vuoropuhelun toivotaan poikivan uusia kiinnostavia kansallisia ja kansainvälisiä tutkimushankkeita ja yhteistyörakenteita, joiden myötä kulttuuriympäristötutkimuksen profiili nousee myös rahoittajien silmissä. Alan tunnettavuutta on tarkoitus lisätä myös järjestämällä populaareja tapahtumia, kuten esitelmäsarjoja ja keskustelutilaisuuksia. Lisäksi seura ryhtyy kehittämään omaa vertaisarvioitua julkaisusarjaansa.

Toimintansa tueksi Kulttuuriympäristötutkimuksen seura tarvitsee laajan ja monialaisen jäsenpohjan. Seura toivottaakin kaikki kulttuuriympäristöihin liittyvästä tematiikasta kiinnostuneet tutkijat tervetulleeksi mukaan toimintaansa, luomaan sisältöä niin kulttuuriympäristöille kuin niiden tutkimuksellekin. Seuraan voi tutustua seuran kotisivuilla (www.kulttuuriymparistotutkimuksenseura.wordpress.com), joilta löytyvät myös ilmoittautumisohjeet jäseneksi tahtoville. Vuoden 2016 kuluessa avataan myös sähköpostilista, jossa välitetään tietoa ajankohtaisista tapahtumista ja seuran toiminnasta. Seuran toimintaan liittyviin kysymyksiin vastaavat mielellään seuran puheenjohtaja Hannu Linkola (hannu.linkola@helsinki.fi), varapuheenjohtaja Satu Kähkönen (satu.p.kahkonen@jyu.fi) sekä sihteeri Kai Ylinen (kulttuuriymparistotutkimus@gmail.com).

Jyväskylän yliopistossa toimiva Kulttuuriympäristön tutkimuksen maisterikoulutus, KUOMA, kokoaa yhteen kulttuuriympäristöalan opiskelijoita ja asiantuntijoita. KUOMAssa opiskellaan kulttuuriympäristön tutkimusta neljän oppiaineen lähtökohdista, tarkastellaan kulttuuriympäristön ilmiöpohjaisuutta ja korostetaan käytännön prosesseja opiskelussa. Museologian, nykykulttuurin tutkimuksen, taidekasvatuksen ja taidehistorian näkökulmat kulttuuriympäristöön ovat KUOMAn opetussuunnitelman perustana. Opetuksessa painotetaan käytännön kysymysten nostamista teoreettisen tarkastelun kohteeksi ja teorian palauttamista käytännön kulttuuriympäristötyöhön. Esittelen tässä kirjoituksessa KUOMAn koulutuksen lähtökohtia ja tavoitteita. Jyväskylän yliopiston taiteiden ja kulttuurin tutkimuksen laitoksen (TAIKU) oppiaineiden: museologian, taidehistorian, taidekasvatuksen ja nykykulttuurin tutkimuksen aihepiireihin ovat jo entuudestaan kuuluneet erilaiset kulttuuria, kulttuuriperintöä ja kulttuuriympäristöä koskevat kysymykset. Laitos on 2000-luvun alusta lähtien osallistunut Keski-Suomen maakunnallisen kulttuuriympäristöryhmän (MAKU) työskentelyyn.  Kulttuuri- ja ympäristöalan asiantuntijoista koostuvan ryhmän yhteistoiminta on havainnollistanut konkreettisesti alan nykyisiä osaamistarpeita ja tulevia haasteita.  MAKU-yhteistyö on opettanut esimerkiksi modernin rakennusperinnön, saaristoinventoinnin, maakunnallisten maisema-alueiden sekä ympäristön arvottamisen ja suojelun kysymyksiä.

KUOMAn opetussuunnitelman kehittäminen aloitettiin yhdessä MAKU-ryhmän kanssa. Ryhmässä todettiin, että kulttuuriympäristön käsite määrittyy erilaiseksi asiantuntijuuden tulokulman ja tieteellisen taustan mukaan. Yhteistä ja yhteisesti hyväksyttyä kulttuuriperinnön määrittelyä ei oikeastaan tunnistettu. Samaan aikaan kulttuuriympäristö sisältyi rakentamista ja maankäyttöä koskevaan lainsäädäntöön, eri hallinnonaloille ja prosesseihin ilman, että sen sisältö olisi eri toimijoille selvä. Tilanne herättää edelleen hämmennystä ja estää hyvän ympäristön ylevien päämäärien toteutumista käytännössä.  KUOMAn lähtökohdissa on runsaasti samankaltaisia visioita kuin valtakunnallisessa kulttuuriympäristöstrategiassa. KUOMAssa nähdään, ettei kulttuuriympäristön edistämisen ongelma ole asiantuntijatiedon puute, vaan haasteena on kehittää kommunikaatiota ja dialogia eri asiantuntijuuksien ja toimijoiden välillä.  Kansalaisyhteiskunnan rajapinnat yhdistävä toimintamalli nostaa esille monitieteisten näkökulmien ja vuorovaikutteisen työskentelyn kehittämistarpeet. KUOMAn logossa lukee ”mielekkäämmän ympäristön puolesta”. Sen voi ymmärtää viittaavan sekä yksilön hyväksi kokemaan että yhteisön kannalta resurssiviisaaseen ympäristökäsitykseen. KUOMAn toiminnan yhtenä keskeisenä haasteena on ollut pohtia kulttuuriympäristöä koskevan asiantuntijuuden ja tiedon rakentumisen prosesseja.  Kulttuuriympäristön arvottaminen ja ympäristöjä koskeva päätöksenteko tapahtuu monialaisissa ja vuorovaikutteisissa prosesseissa, joihin osallistuminen edellyttää asiantuntijoilta monikerroksisten sisältöjen ja rakenteiden hallintaa sekä kykyä asettua eri positioihin.

Näiden prosessien, rakenteiden ja sisältöjen ymmärtäminen ja niihin osallistuminen on pyritty sisällyttämään maisterikoulutukseen. Tavoitteena on, että KUOMAssa jäsennetty tieto edistäisi yhteistä asiantuntijuutta, ja päinvastoin, että käytännön kysymykset ja toimijuudet olisivat osa KUOMAn tutkimusta ja opetusta.  Kulttuuriympäristön tutkimuksen syventävät opinnot on jaettu 5 opintopisteen moduuleihin. Tutkijantaitojen lisäksi moduuleissa jäsennetään kulttuuriympäristön käsitettä, suojeluprosesseja, kulttuuriympäristökasvatusta ja tulkintaa. Oman kokonaisuutensa muodostaa Kulttuuriympäristö tietovarantona -opintokokonaisuus, joka laajentaa kulttuuriympäristön pohdinnan digitaalisiin ympäristöihin ja lisättyihin todellisuuksiin. TAIKU on saanut KUOMAn kehittämiseen ja kurssien pilotointiin Jyväskylän yliopiston humanistisen tiedekunnan kolmevuotisen strategisen erillisrahoituksen, jonka avulla on kehitetty monimuoto-opetusta ja kutsuttu vierailevia luennoitsijoita. Laitokseen kolme vuotta sitten perustettu kulttuuriympäristöalan yliopistonopettaja on lisäksi antanut merkittävän resurssin maisterikoulutuksen suunnittelussa ja toteuttamisessa. KUOMAa ei ole rakennettu uuden ja ylimääräisen rahoituksen varaan, vaan tulevaisuudessa toiminta rahoitetaan olemassa olevia resursseja suuntaamalla. KUOMAn lähitulevaisuuden haasteita on syventää yhteistyötä Jyväskylän yliopiston eri tiedekuntien välillä. Tähän asti yksittäiset opiskelijat ovat olleet omatoimisesti mukana bio- ja ympäristötieteiden ja yhteiskuntatieteiden järjestämillä kursseilla. Tulevaisuudessa opiskelijoiden erikoistumista pyritään syventämään lähtökohtaisesti monitieteisellä kurssitarjottimella. KUOMA on mukana valtakunnallisessa yhteistyössä; osallistuminen TAHITI 6 -konferenssiin, Paikat, maisemat ja kulttuuriympäristöt -seminaariin ja Kulttuuriympäristötutkimuksen seuran toimintaan ovat esimerkkejä maisteriopintoja konkreettisesti rikastuttavista toiminnoista. Yliopistojen ja tieteellisen seurojen välisen työskentelyn toivotaan laajentuvan monitieteelliseksi opetuksen ja tutkimuksen verkostoksi.  Myös hakijoita on ollut ja toivotaan eri tieteenaloilta. Ajatuksena on, että opiskelijoiden monialaisuus ja eri asiantuntijuudet tuovat mukanaan uusia keskusteluja ja jäsennyksiä, jotka edistävät aitoa moni- ja poikkitieteellisyyttä.

KUOMAsta kehitetään pitkäaikaista ja alan muutoksiin reagoivaa maisterikoulutusta. Se, millaiseksi KUOMA muotoutuu, ratkeaa yliopiston uudistumisen, koulutuksesta saatujen kokemusten sekä koulutuksen kysynnän myötä.  Jyväskylän yliopistossa tähdätään laajoihin opintokokonaisuuksiin ja asiantuntijuuksiin. Myös kentällä näyttää siltä, etteivät kulttuuriympäristöä koskevat kysymykset ja haasteet ole vähenemässä. Mikäli kulttuuriympäristöstrategian toteutus etenee suunnitellusti, riittää työtä ja tutkittavaa pitkälle tulevaisuuteen.

Maisemaa määritellään tutkimuksessa usealla tavalla, joista vain osa on jollain tapaa tekemisissä sanan arkimerkityksen (ympäristön nähdyn kuvankaltaisen osan tai sitä esittävän visuaalisen kuvauksen) kanssa. Yleistä on tehdä ero alueellisen ja rajatumman nähdyn tai esitetyn maiseman välille. Tämän jaottelun kanssa risteää toinen itse kohteeseen liittyvä eli luonnon- ja kulttuurimaiseman ero.

Jaot eivät ole absoluuttisia eivätkä yksiselitteisiä mutta kuvaavat, mitä kunkin määritelmän kannalta pidetään maisemassa tärkeimpänä ja mitkä piirteet ovat tästä johdettavia tai tutkimuksellisesti epäkiinnostavia. Maisemaan ympäristön kulttuurisena tulkintana painottuva tutkimus ei välttämättä käytä paljon aikaa kuvauksen kohteina olevien ympäristöjen tarkkoihin rajauksiin tai luokituksiin, alueellisen maiseman kannalta taas ympäristön tulkinnoilla voi olla vain anekdoottiarvo sen kvantifioitavien ja kartografisesti esitettävien piirteiden rinnalla.

Maiseman käsitteeseen liittyy myös erilaisia painotuksia ja arvovarauksia eri kulttuuripiireissä. Monessa maassa esimerkiksi luonnon- tai maaseutumaisemaan konnotoituu nationalistisia lisämerkityksiä, joilla on vaikutuksensa siitä käytyyn keskusteluun. Eri kielten maisemaa tarkoittavat sanat eivät ylipäätään tarkoita täsmälleen samaa, vaan jossain korostuu visuaalinen ulottuvuus ja toisaalla taas tilallinen. Venäjän kielessä on kuvaavasti kaksi maisemaa tarkoittavaa lainasanaa, ranskalaisperäinen peizaž maisemankuvauksesta ja saksalaisperäinen landšaft alueellisesta maisemasta.

Kun ottaa käteensä maisemaa käsittelevän tutkimuksen, yrittää ensi töikseen saada selville minkälaiseen maisemakäsitykseen tutkija sitoutuu. Palautuuko maisema fyysiseen ympäristöön, merkityksiin vai ihmisten välisiin suhteisiin – vaiko kenties kaikkiin näihin, kuten saksalaisperäisessä ”alueholistisessa” maisemamaantieteessä tai monissa muissa maiseman fyysiset, kulttuuriset ja sosiaaliset piirteet yhdistävissä tutkimusotteissa? Mikä tämän pohjalta olisi paras ja selitysvoimaisin tapa saada tietoa maisemasta ja mitä jäisi sen ulkopuolelle ei-selitettävänä?

Nykyinen maisemaa koskeva tutkimus on usein monitieteistä, jolloin siihen on sisäänrakentunut jonkinasteinen avoimuus rinnakkaisille määrittelytavoille ja tutkimusotteille ja tutkimusasetelmissa pyritään näiden triangulointiin. Tällainen tutkimus voi luontevasti kiinnittyä useampaankin tutkimusalaan, jolloin vain johdannosta selviää sen ”virallinen” tausta-ala. Monitieteinenkin tutkimus saattaa silti sisältää piilohierarkioita, joissa kaikki kontribuutiot pääsevät esiin mutta jokin tieteenalanäkökulma tai tarkastelutaso nousee muita hallitsevammaksi. Tämä ei ole ongelma silloin kun se tapahtuu läpinäkyvästi ja reflektoidusti, mutta muuttuu sellaiseksi, mikäli tutkimus kytketään kyseenalaistamatta johonkin tieteelliseen kaanoniin ja tulkitaan muiden tuottama tieto vain sen kautta suodattuvana.

Jos maiseman käsite on monimerkityksinen ja kiistanalainenkin, miksi sitä halutaan käyttää tutkimuksessa? Vastausta voi hakea miettimällä vaihtoehtoa. Ympäristöä koskeva tutkimus viipaloi kohdettaan eri tieteenalojen näkökulmista, jolloin syntyy sellainen absurdi tilanne, että ympäristön eri osia tai aspekteja tutkitaan erilaisissa teoreettisissa kehyksissä ja eri menetelmin. Esimerkiksi taidehistoria on perinteisesti rajannut tutkimuskohteensa institutionaalisen taidemäärittelyn piiriin. Tällöin ”ei-taiteellisista” lähtökohdista tuotettu ympäristö – insinöörirakennelmat, puistosuunnittelu, vernakulaarirakentaminen jne – ovat olleet sen näkökulmasta marginaalisia, vaikka niiden merkitys ympäristön kannalta on suuri. Toisesta ääripäästä voidaan ottaa maisemaekologia, joka rajautuu tarkastelemaan ympäristöä lajien, habitaattien ja yhteyksien kannalta rajaten sen kulttuuriset piirteet lähinnä häiriötekijöiksi. Kummallakin tutkimusnäkökulmalla on ilmiselvä oikeutuksensa, mutta ne eivät juuri keskustele keskenään.

Maiseman käsite auttaa tavoittelemaan perinteiset tieteenalarajat ylittävää kokoavaa näkökulmaa ympäristöön. Mikään käsite ei kuitenkaan voi kattaa kaikkea menettämättä selitysvoimaansa. Maisemantutkimuksessa painottuukin useimmiten kulttuurinen suhde ympäristöön, joka voi ilmetä maisemankuvauksena, fyysisenä suunnitteluna, kulttuurin tai historian laajana näkyväksi tulemisena tai arkisena toiminnallisena vuorovaikutuksena ympäristön kanssa.

Maiseman käsite on tässä mielessä läheisesti tekemisissä ja osin päällekkäinen tilan tai paikan käsitteiden kanssa, joita niitäkin tosin käytetään monissa eri merkityksissä. Tilassa, milloin sitä ei nähdä yksinomaan abstraktina ja euklidisena, korostuvat sitä tuottavat ja uusintavat yhteiskunnalliset prosessit ja käytännöt, kun taas paikkoja luonnehtivat yksilölliset tai jaetut kokemukset, mielikuvat ja kertomukset sekä yksittäisten paikkojen elinkaaret.

Maiseman käsite on ajankohtaistunut paitsi tutkimuksen, myös suojelukeskustelun kautta juuri kokoavan luonteensa takia. Tiedolla ja siihen pohjautuvalla suunnittelulla, suojelulla ja hallinnalla on läheinen yhteys toisiinsa. Sektoroitunut tieto näkyy maiseman pirstoutumisessa eri tavoitteiden mukaan rajatuiksi ja kehitettäviksi osa-alueiksi, kuten luonnon- ja rakennussuojelun kohteiksi. Suojelutieto ei puolestaan kohtaa ympäristön käyttäjien tai asujien arkikokemusta. Maisemaa on viime vuosikymmeninä pyritty tuomaan esiin vaihtoehtoisena pohjana sektorinäkökulmiin perustuvalle suojelulle, mihin Euroopan Maisemayleissopimuksen (2000) ansiosta on tullut vahvasti mukaan myös tarve osallistaa yhteisöt omien maisemiensa määrittelyyn.

Puheen maisemasta lisääntyminen ei tarkoita sitä koskevan tulkinnallisuuden häviämistä. Meikäläisessä hallinnossa käytetään rinnakkain maiseman ja kulttuuriympäristön käsitteitä, joiden kattamat alueet on aikaa ja vaivaa säästämättä rajattu maankäytössä toisistaan erilleen. Käsitteissä vallitsee iloinen sekamelska: meillä maisemansuojelu koskee alueellisen edustavuuden perusteella rajattuja maaseutualueita, kun taas kulttuuriympäristö sisältää virallisen määritelmänsä mukaisesti myös maiseman. Maisemayleissopimuksen tai Unescon historiallisen kaupunkimaisemasuosituksen mukaista ylätasoa vastaa Suomessa lähinnä kulttuuriympäristö, joka perinteisin tutkimustermein rajautuisi institutionaalisesti arvotetuksi kulttuurimaisemaksi.

Käsitteiden määrittely on yhteiskunnallista vallankäyttöä, jolla voidaan vaikuttaa esimerkiksi alueiden käyttöön tai resurssien jakoon. Hallitsemalla käsitteistöä on mahdollista saada muut toimijat määrittelemään omaa toimintaansa uudelleen sen kautta. Kun tutkimuksen relevanssiperusteinen hallinnollinen ohjaus saa entistä enemmän jalansijaa, myös tutkimuksen toimijoilla kasvaa paine lähteä mukaan rahoittajien ja toimeksiantajien kielipeleihin sen sijaan että tutkimusta tehtäisiin ensisijaisesti sen omista lähtökohdista käsin.

Kulttuuriympäristö on hyvä esimerkki hallinnon vaikutuksesta tutkimuksen piirissä: sen perusteena eivät ole sen enempää kotimaiset tieteenalajuuret kuin kansainvälinen tutkimuskeskustelukaan vaan hallinnon kautta Suomeen Ruotsista rantautunut kulttuuriympäristön käsite. Maisema on sitä vastoin esiintynyt hallinnossa jo pitkään maisemamaantieteellisen tutkimusperinteen mukaisena alueellisena kategoriana. Tämä on taustana sille, että maisema ymmärretään meikäläisessä hallinnossa huomattavasti kapeammin kuin kansainvälisesti ja kulttuuriympäristö on tullut laajan, kokoavan maiseman käsitteen kotoiseksi synonyymiksi.

Kun tutkimuksessa määritellään uusia käsitteitä tai vanhoja uudella tavalla, käsitteiden pitäisi tuoda jotain lisää aikaisempiin nähden. Käsitteiden suhde aikaisempiin voi olla analyyttinen tai synteettinen. Analyyttinen käsite selventää tai tarkentaa aikaisempaa jossain suhteessa. Kulttuuriympäristön käsitteen pitäisi tämän perusteella kohdistua johonkin maiseman erityisulottuvuuteen, kuten vaikkapa institutionaaliseen suojelumaisemaan ja sen osina rakennettuun ympäristöön, muinaisjäännöksiin, maisemaan (sic) ja perinnebiotooppeihin.

Synteettinen käsite puolestaan avaa aiempaan käsitteeseen olennaisesti uuden näkökulman. Kulttuuriympäristöllä pitäisi silloin pystyä sanomaan jotakin sellaista mitä maisemalla ei ole saatu ilmaistua. Jos näin ei tapahdu, kyse on niin sanotusta synonyymisestä erottelusta, jossa samaa asiaa merkitsemään käytetään kontekstista riippuen kahta eri käsitettä. Näiden ero olisi tällöin pelkästään kahden kielipelin välinen ja se kumpaa termiä käytetään enemmän poliittinen puolenvalinta kuin tutkimuksellinen linjaus. Tutkimuseettisesti olisi tärkeää että myös käsitteenmäärittelyssä tuotaisiin avoimesti esiin, kummasta on kyse.
Esittelin Antti Valliuksen muhkeata Kaunis Suomi -kuvateosta kansainvälisille kesävierailleni. Välitön kysymys oli: miksi ihmeessä tätä ei ole englanniksi? Selostin tämänkaltaisten arvoteosten idean, joka perustuu kustantajan suoramyyntiin asiakkaille numeroituina kappaleina. Samalla ajattelin, että eipä julkaisutapa suosi kovin laajalti myöskään kotimaisia lukijoita; vain harva hoksannee omaehtoisesti tilata tällaisen järkäleen nettikaupasta, ja hintakin on 324 euroa.

Valliuksen kuva- ja tietoteos on luonteeltaan ja sisällöltään kulttuuriteko, joka ansaitsisi tulla julki myös vähemmän jykevänä karvahattuversiona kaiken kansan ulottuville. Sisällön luulisi kyllä kiinnostavan suomalaisesta maaseutumaisemakuvastosta sekä sen historiasta ja kehittymisestä kiinnostuneita. Kirjan esipuheessa Vallius lupaa viedä lukijan matkalle läpi suomalaisen maaseutumaisemakuvaston historian, aina nykyaikaan asti. Lupaus toteutuu kirkkaasti ja ylittyykin.

Kirjan pääotsikko Kaunis Suomi panee odottamaan kuvakavalkadia suomalaisista maisemista, mutta kun teosta alkaa selailla, nopeasti huomaa perspektiivin olevan paljon laajemman. Eri aikakausien maisemakuvastosta tarjolle asetetaan runsain mitoin perinteisiä ja sen ohella vähän odottamattomiakin kotimaisia herkkuja. Kauneuden ohella tarjotaan sopivasti myös rosoja. Kotimaiseen kuva-aineistoon haetaan pohjaa kansainvälisen taiteen historiallisesta kuvastosta, aina Pompeijin freskoista sekä Tizianin, Caspar David Friedrichin, John Constablen ja Jules Bretonin maalauksista asti. Tämä on paitsi ilahduttavaa, myös tarpeellista, jotta voidaan ymmärtää mistä suomalainen(kin) maisemakuvasto on saanut vaikuttimensa. Lukija saa nähdä muun muassa miten Rembrandt, Topelius ja Iitin pappila liittyvät toisiinsa.

Taidehistorioitsijana Vallius osaa taitavasti valituilla esimerkeillä osoittaa maisemakuvaston lähtökohdat ja kehittymisen, joka pohjautuu laajalti tunnettuihin kantakuviin. Sellaisia ovat muun muassa Ferdinand von Wrightin Näköala Haminanlahdelta (1853), Eero Järnefeltin Lehmisavu (1891) sekä Akseli Gallen-Kallelan Ilmarinen kyntää kyisen pellon (1899). Akseli Gallen-Kallelan Ilmarinen kyntää kyisen pellon -teosta voidaan pitää kyntämistä esittävien kuvien kantakuvana. Vastaava asetelma toistuu monissa kuvissa. Talonpoikaisen agraarinationalismin kaudella mies ja hevonen -asetelmasta tuli maaseudun yritteliäisyyden symboli. Lauri Huhtalan valokuva kyntävästä naisesta on tässä kuvastossa poikkeus, mikä selittyy jälleenrakentamisen tematiikalla. Teos on jäsennelty aikakausittain. Nähdään miten kansakunnan kehittymisen vaiheet ilmenevät maisemakuvastossa. Eri aikojen kuvateokset ja yksittäiset taideteokset ovat toimineet kansallisen identiteetin ja historian merkkipaalujen symboleina. Dramaattiset tapahtumasarjat ovat heijastuneet maisemakuvastoon, josta vuorostaan yhteiskunnan aatokset ovat ammentaneet voimaa. Yhteiskunnallisesta eetoksesta huolimatta kuvastosta löytyy selkeästi vaikuttimet kolmesta maiseman esittämisen kansainvälisestä perinteestä: pastoraalista, romantiikasta ja realismista. Taustalla on ollut myös se, että maiseman kuvaamiseen tukeutumisella on toisaalta korvattu kansakunnan historian puutetta ja toisaalta sen avulla on voitu sopivasti väistellä yhteiskunnassa ilmenneitä ristiriitoja ja ongelmia. Joka tapauksessa maisemakuvasto on auttanut rakentamaan suomalaiselle identiteetille pohjaa ja tekee se sitä edelleenkin.

Kansakunnan kehittymiselle tärkeitä lähtökohtaisia kuvateoksia olivat muun muassa Finland framstäldt i teckningar eli Suomi piirroksin esitettynä (1845–1852), Matkustus Suomessa (1872–1874) sekä Suomi 19. vuosisadalla (1893). Ensin mainitut teokset litografioineen loivat suomalaisille topeliaanisen maisemaidyllin mallin ja kansallisen identiteetin rakennuspalikat. Viimeksi mainittua tarvittiin osoittamaan paitsi kansalaisille, myös muulle maailmalle Suomen ja suomalaisuuden, joka oli uhattuna Venäjän sortotoimien takia. Kirjasta otettiin suomen ohella painokset ruotsiksi, saksaksi, ranskaksi ja englanniksi – muttei lainkaan venäjäksi. Kauniissa Suomessa kaikista näistä merkkiteoksista esitellään laajasti kuva-aineistoa, jota Vallius tekstissään pätevästi analysoi. Näin historialliset aarteet tuoreistetaan nykylukijoiden saapuville.

Vallius toteaa itse, että teoksen tarkastelu painottuu 1800-luvun kuvastoon. Sen esittely ja arviointi onkin teoksen ehkä parasta antia. Tuon ajan kokonaiskuvaa täydentävät ja rikastuttavat herkulliset kirjallisuussitaatit Vergiliuksen paimenrunoista Topeliukseen, Runebergistä Aleksis Kiveen. Varsinainen leipäteksti sisältää maisemakuvaston ja yhteiskunnan vaiheittaisen kehittymisen esittelyn ohella myös mielenkiintoisia taustatietoja taiteilijoista, heidän työtavoistaan ja vaikuttimistaan. Kaiken ytimenä on maaseutu ja sen maisemat, ihmisen ja luonnon vuorovaikutus sekä niiden ilmentyminen visuaalisessa taiteessa – analyyttistä kulttuurihistoriaa parhaimmillaan, monisuuntaisesti tarkasteltuna. Teksti selittää ja taustoittaa monia sellaisia asioita, joita ei pelkästään kuvia katselemalla hoksaisi. Eero Järnefeltin Lehmisavu on pienimuotoisia nautakarjoja esittävien kuvien kantakuva. Tässä aiheen harjoitelmassa voi nähdä, kuinka hakamaan maaperä on mustalla mulloksella ison karjan jäljiltä. Järnefeltin tarkoituksellisesti kuvaama pienen karjan idylli toistuu valokuvissa kautta vuosikymmenten. Oivalluksia on tarjolla. Esimerkiksi Järnefelt oli halunnut Lehmisavu-teostaan varten malliksi ainoastaan pienen osan suuren talon karjasta. Maalauksessa lehmät nököttävät tyytyväisenä laajalla hakamaalla, joka on selvästi ison karjan tallaama; tämä ilmenee varsinkin teoksen luonnosversiosta. Lehmisavun jäljiltä myöhemmätkin taiteilijat pyrkivät taltioimaan ja esittämään pieniä, idyllisiä karjatalousnäkymiä. Sen sijaan kun porokarjan kuvaaminen ilmaantui maisemakuvastoon myöhemmin, vasta sotien jälkeen, saattoi aiheen tavallisimmaksi esitystavaksi vakiintua aikakauden henkeen sopiva spektaakkeli, vaikuttavien porotokkien kuvaaminen erotuksissa. Aikaisempia esikuvia, kantakuvia kun aiheesta ei ollut.

Maisemakuvaston suuri taitekohta osuu vuosisadan taitteeseen, jolloin julkaistiin Suomi kuvissa (1896), joka perustuu Into Konrad Inhan maisemavalokuviin. Uusi aikakausi oli alkanut, kun maisemia ryhdyttiin taltioimaan valokuvin. Samalla kun painotekniikka kehittyi ja kulttuurin tuotokset alkoivat arkipäiväistyä, niin kuvateoksia alettiin tehdä kiihtyvällä vauhdilla. Tästä laajasta aineistosta Vallius nostaa monia esimerkkejä, ja samalla osoittaa kuvateosten ja kansakunnan kriittisten vaiheiden suhteen. Tärkeitä aikakausia ja määreitä ovat talonpoikainen agraarinationalismi, jälleenrakennuskausi, rakennemuutos ja ympäristötietoisuuden kausi sekä EU:n aikakausi. Taiteilijat ja valokuvaajat ovat tallentaneet samoja paikkoja ja aiheita Suomen maisemia esitteleviin kuvastoihin. Parhaimmillaan dokumentaatio on niin tarkkaa, että kuvapareja voidaan käyttää maisemamuutosten tarkasteluun. Eri aikakausien kuvateosten esittelyn myötä tutuksi tulevat aikojensa valokuvaajat, monet tunnetut tekijät. Tässä pientä listaa: Felix Jonasson, Samuli Paulaharju, Erkki Mikkola, Heikki Aho & Björn Soldan, Aarne Pietinen, Matti Poutvaara, Mikko Savolainen, Ismo Hölttö, Esko Männikkö ja Petri Nuutinen. Valokuvaus näyttää olleen varsin miehistä hommaa; Signe Brander ja Leena Saraste näyttävät kuvavalikoiman mukaan olleen niitä harvinaisia maaseutumaisemia valokuvanneita naisia. Tiedämme toki, että muitakin on, hyvinkin tunnettuja. On ilahduttavaa sentään, että Fanny Churberg tulee nostetuksi kansallisesti tärkeiden maisemataiteilijoiden eturiviin. Vaikka teos olisi laajakin, niin valinta ja karsinta sulkee aina tärkeitä tekijöitä, asioita ja teemoja ulkopuolelle, mikä pitää koittaa hyväksyä käytännön välttämättömyytenä. Suurelle osalle kuvista ei ole löytynyt tekijää, ainoastaan julkaisun nimi; tämä kuvastaa hyvin suhtautumista tekijänoikeuksiin 1900-luvun alkupuolella.

Vaikka Vallius toteaa mielestäni hieman liioitellen Matti A. Pitkäsen ”johtaneen ympäristötietoista valokuvausta” (1960–1970 -luvulla), niin on ilahduttavaa, että Pitkänen nostetaan kunnolla esille merkittävänä suomalaisena maisemavalokuvaajana. Pitkänen ja ehkä myös Matti Poutvaara ovat ahkerina julkaisijoina ja painosten ruhtinaina hieman jääneet taka-alalle kotimaisen valokuvataiteen historiassa. Rehabilitointi on näköjään ja epäilemättä aiheellista.

Kuvateoksissa julkaistujen kuvien ohella mukaan on löytynyt muutakin kuvamateriaalia. Todellinen aarre näyttäisi piilevän Keski-Suomen ilmailumuseossa, jossa säilytetään Ilmavoimien kuvakeskuksen arkistoa. Lukija saa nähdäkseen neulanteräviä viistokuvia riipaisevan hienoista maalaismaisemista 1920-luvulta 1950-luvulle. Miten kauniilta silloin joskus näyttikään – vaikka arki ja yhteiskunnallinen tilanne saattoi olla kovin ahdistava ja pelottavakin, mikä tekstissä tulee hyvin esiin. Samalla lukija johdattuu pohdiskelemaan kuvaston ja sen esittämisen aikaisia tarkoitusperiä yleisemminkin.

Vallius toteaa perustellusti että maaseutumaiseman kuvaston teemat ovat jääneet nykyaikana ajastaan jälkeen. Kuvateoksissa näytään toistettavan mieluummin idyllin jatkumoa kuin kerrottavan maaseudun kehityksestä ja teknologian harppauksista. Havainnollinen esimerkki tästä on kun aiemmin kuvastossa esiintyneet kirkonkylät ovat nykyaikaan muuntuneina jääneet liki tyystin pimentoon. Ehkä kuvateokset nykyään pönkittävät nostalgisia tuntemuksia, kun itsenäisyyden alussa ja jälleenrakennuskauden aikana tarvittiin tulevaisuuden uskon kohottamista, luottamusta kehitykseen ja kansalliseen voimaan.

Onneksi Vallius nostaa nykyaikojen maaseutumaisemakuvaston esittelyyn mukaan esimerkit maalaustaiteen ja elokuvan puolelta. Esimerkiksi Niilo Hyttisen teokset ja Mikko Niskasen elokuvat tuovat vaikuttavasti ilmi jälleenrakennuskauden jälkeisen rakennemuutoksen rujot piirteet. Mutta kyllä valokuvaajatkin toivat kriittisiä näkökulmia; tämä ilmenee hyvin vaikkapa Savolaisen, Höltön ja Saanion kuvista. Mieleen tulee vielä, että muutama valittu kirjallisuussitaatti olisi saattanut auttaa havainnollistamaan rakennemuutoksen maisemamurroksia.

Vallius toteaa, että 1960- ja 1970-luvulla kulttuurimaisemien kuvallinen esittäminen väheni, kun luontovalokuvauksen piirissä ympäristötietoisuus lisääntyi, ja samalla kohteet haettiin alkuperäisluonnosta. Samoihin aikoihin alkoi toisaalta virallisen maisemansuojelun kehittäminen hallinnossa. Alettiin selvittää arvokkaita maisemia sekä perinnemaisemia, mikä huipentui vuonna 1993, kun ympäristöministeriö nimesi kansallismaisemat. Voi tosiaankin olla niin, että hallinnossa määritellyt arvomaisemat ja maisemanhoidon tavoitteet ovat ohjanneet kuvauskohteiden valintaa. On seurannut perinteisiä kulttuurimaiseman arvoja esittävien kohteiden ahkera taltiointi, mikä on sinänsä varmasti tarpeellista. Harmillista on tietenkin, jos tämä on aiheuttanut rajaamaan näkökulmaa kohti traditionaalisuutta ja ummistamaan silmiä nykyhetken maisemaa muokkaavilta ilmiöiltä. En kuitenkaan usko, että valokuvaajat suinkaan yksin olisi tähän nostalgisointiin syyllisiä. Kyse on myös siitä, mitä kustantajat suvaitsevat julkaistavakseen ottaa. Maaseudun lukijakunnalle kohdistetuista päivä- ja aikakauslehdistä löytyy kyllä valokuvia tekniikan viimeisistä saavutuksista, maaseutuelinkeinojen kehityksestä ja muuttuvasta rakennetusta ympäristöstäkin. Uudet irtiotot maaseudun kuvaamisessa ja esittämisessä olisivat joka tapauksessa tervetulleita, myös kuvateoksissa. Uusille tekijöille vanhaan kuvastoon tutustuminen on tarpeen, jotta sovinnaisuudet voidaan kunnolla haastaa.

Laajassa teoksessa on omat pienet särönsä, mutta hyvin lievät. Hieman matkanteko lopussa, eli nykyaikaan tultaessa, hapertuu, kuten historiallisissa kokonaisesityksissä usein tapahtuu. Toisaalta vasta tulevaisuus näyttää mitkä nykyajan ilmiöt osoittautuvat kestäviksi ja merkityksellisiksi. Mutta pohjaa tällekin Vallius onnistuu rakentamaan. Teksti on pääosin oikein sujuvaa, joskin paikoin ilmenee toisteisuutta ja tutkijan kielenkäytölle ominaisia ilmaisuja, joita olisi voinut tällaista yleisteosta varten oikoa. Tekstin ja kuvien muuten erinomaista yhteispeliä hiertää se, että tekstissä kuviin viitattaessa ei ole sivunumeroita kattavasti; paremmin vasta teoksen loppupuolella. Se viimeinen tekemättä jäänyt oikoluku olisi karsinut kirjoitusvirheet minimiin, mutta eivät ne kenties nytkään muita kuin kielipoliiseja haittaa. Hakemisto lisäisi kovasti tämmöisen perusteellisen yleisteoksen käytettävyyttä. Ehkä siinä karvalakkiversiossa sitten…

Yksi Antti Valliuksen suurista ansioista on, että hän on saanut muokattua ja tuotettua äskettäisen väitöstyönsä (Kuvien maaseutu. Maaseutumaisemakuvaston luomat mielikuvat suomalaisesta maaseutukulttuurista. Jyväskylän yliopisto, 2013) ydinsisällön houkuttelevaan ja yleistajuiseen muotoon. Tästä moni tutkija voisi ottaa mallia. Tietenkin on huomattava, että vain harvan tutkijan aihepiiri voi osua näin herkulliseen ja kiinnostavaan kultasuoneen. Mutta tilaisuuteen pitäisi tarttua kun vain suinkin on mahdollista. Vallius tarttui ja nyt meillä on tässä käsillä Kaunis Suomi, maaseutumaisemakuvaston historiaa 1800-luvulta EU-Suomeen. Jos kirjahyllystä saisi löytyä vain yksi suomalaista maaseudun maisemakuvastoa esittelevä kuvateos, niin kyllä se tämä olisi.

  Eräässä vuonna 2009 julkaistussa artikkelissa todetaan, että tiedot yritysten taidekokoelmista perustuvat usein median välittämiin tietoihin ja mielikuviin. Artikkelin kirjoittajan, professori Arnold Witten havainto koski alankomaalaisten yritysten taidetta, mutta hiukan samanlaisen tilanteen edessä olin aloittaessani tutkimusta kotimaisesta yritystaiteesta. Etsin väitöstutkimuksessani vastauksia siihen, mitä näiden median välittämien – ehkä joskus myös värittämien – mielikuvien takaa löytyy.

Tarkastelen ilmiönä kotimaisen elinkeinoelämän kiinnostusta taidekokoelmien kartuttamiseen, ylläpitämiseen ja esittämiseen. Selvitin, miksi yritykset keräävät taidetta, kuinka kokoelmat muodostuvat, millaista taidetta elinkeinoelämässä suositaan ja miten kokoelmia käytetään yrityksen sisällä ja ulkopuolella. Haastattelin yritysten taidehankinnoista vastaavia henkilöitä ja havainnoin kokoelmien esittämistä niiden omissa ympäristöissään työpaikoilla sekä lukuisissa julkisissa näyttelyissä. Tutkimuskohteinani ovat 25:n Suomessa toimivan yrityksen taidekokoelmat ja niihin liittyvät taideohjelmat. Näihin kokoelmiin sisältyi tutkimusaineistoa kootessani yhteensä lähes 29 000 taideteosta. Kotimaista aineistoa täydentää neljä keskieurooppalaista taidekokoelmaa, joista kaksi kuuluu teosmääriltään edelleen maailman suurimpien joukkoon. Tutkimukseni on monitieteinen, ja se liittyy taiteen ja talouden suhteisiin. Teoreettisina viitekehyksinä sovellan keräilyn, yhteiskuntavastuun ja ammattien tutkimuksia.
Osa tutkimustuloksista yllätti. Eräs hämmentävä tulos koski asiantuntijuutta. Kuvittelin haastattelevani taidehistorioitsijoita tai kulttuurituottajia. Taidehankinnoista vastaakin tavallisesti yrityksen ylin tai keskijohto, jonka asiantuntijuus painottuu yleensä johtamisen ja talouden alueille. Osa yrityksistä on perustanut säätiön ja keskittänyt taidekokoelma-asiat niille. Yhteensä kolmannes tutkimukseeni osallistuvista kotimaisista yrityksistä on siirtänyt kokoelman yleishyödyllisen säätiön hallintaan tai käyttää taiteen asiantuntijoiden palveluita kokoelmaa koskevissa kysymyksissä. Niiden kokoelmat ovat siten ammatillistuneet. Aikaisempien tutkimusten mukaan yritysten taidekokoelmat ovat ammatillistuneet Pohjois-Amerikassa ja Keski-Euroopassa 1980–90-luvulla, tämä koskee myös kansainvälisiä vertailukohteitani. Ammatillistumisen kehityssuunta on Suomessa samantyyppinen kuin kansainvälisessä yritystaiteessa, mutta ajallisesti se on myöhäisempi. Eräinä yritystaiteen asiantuntijuutta edistävinä muotoina ovat yritysten ja niiden taidekokoelmista vastaavien henkilöiden yhteistyöyhdistykset ja -verkostot, joiden toiminta vaihtelee vertaistuesta jäsenistön koulutukseen, julkaisutoimintaan ja yhteisnäyttelyiden järjestämiseen. Näitä toimii useissa maissa. Myös ensimmäinen kotimainen yritystaiteen yhteistyöfoorumi, Suomalaisten taidesäätiöiden yhdistys, perustettiin vuonna 2006.

Silti kansainvälisten vertailukohteiden taideohjelmien tarkastelu toi esille kokoelmien pedagogisen ja viestinnällisen käytön eroavuuksia. Vaikka taiteella on elinkeinoelämässä sisustusta laajempia ulottuvuuksia, on meillä taiteen käyttö esimerkiksi yritysten markkinoinnissa tai organisaation oppimisessa epäsäännöllisempää kuin maailmalla. Toisaalta elinkeinoelämän taidehankinnoilla on Suomessakin yli sadan vuoden historia, ja peruspiirteiltään kotimainen yritystaide nivoutuu läntisten teollisuusmaiden vastaavaan perinteeseen. Kotimaisten kokoelmien suhteellisen suurehko määrä yllätti, sillä järjestäytynyt taide-elämä siihen liittyvine keräilyharrastuksineen ja taidenäyttelyineen on Suomessa muotoutunut melko myöhään, 1800-luvun puolivälistä lähtien. On kuitenkin mahdotonta sanoa tällä hetkellä kotimaisten yrityskokoelmien täsmällistä lukumäärää, sillä niitä ei ole koottu kattavasti esimerkiksi yhteen tietokantaan, ja aineistoni rajauskriteereiden vuoksi alle 200 teoksen kokoelmat jäivät väitöstutkimukseni ulkopuolelle. Erilaisten arvioiden mukaan yritysten taidekokoelmien määrä maailmassa vaihtelee noin tuhannesta muutamaan tuhanteen. Taiteen keräilyn sysäyksenä on perinteisesti ollut yrityksen johdossa työskentelevien henkilöiden kiinnostus kuvataiteeseen ja erilaiset käytännön tarpeet, kuten uusien toimitilojen valmistuminen. Tutkimukseni osoittaa, että taidekokoelmalla on yhä useammin yhteys yrityksen yhteiskuntavastuuohjelmaan, ja kirjalliset hankintalinjaukset ohjaavat kokoelmatyötä. Kokoelmat karttuvat myös muilla tavoin, kuten tukiostoilla ja liikelahjoilla, ja joissakin tapauksissa spontaanilla ad hoc -periaatteella.

Kokoelmien sisältöihin ja taiteen esittämiseen vaikuttavat myös yritysten vaihtuvat mielikuvatavoitteet. Taidekokoelmalla voidaan viestiä vaikkapa vakavaraisuudesta tai riskinottokyvystä. Mielikuvatavoitteiden vaihtuessa aiemmin kerätyn taiteen symboliarvokin saattaa muuttua. Lisäksi yritysjärjestelyt yhdistävät tai erottavat kokoelmia. Aineistossani tuorein tapaus tästä on Lähivakuutuksen ja Tapiolan yhdistyminen vuonna 2012 LähiTapiolaksi. Tässä tapauksessa vakuutusyhtiöiden keräilylinjat olivat samantyyppisiä. Joskus fuusiot tuottavat kokoelmiin sisällöllistä päällekkäisyyttä tai niin laajan muotokuvakokoelman, että sen esillä pitäminen koetaan yrityksissä ongelmalliseksi.

Sijoitan yritysten taidekokoelmat yksityisten kotikokoelmien ja julkisten museokokoelmien välimaastoon, puolijulkisten kokoelmien kategoriaan. Perustelen puolijulkisuutta kokoelmien yksityisellä rahoituksella ja taiteen saavutettavuuteen liittyvillä tekijöillä. Yritysten taidekokoelmia ei kartuteta tai ylläpidetä verovaroin, vaan yrityksen tai sen omistajien kustannuksella. Toisin kuin kotikokoelmilla, taiteella on työpaikoilla ainakin periaatteessa yrityksen sidosryhmistä, kuten henkilöstöstä, muodostuvat ”yleisöt”, vaikka osa henkilöstöstä suhtautuisi työympäristössä esillä olevaan taiteeseen välinpitämättömästi tai kielteisesti. Yritysten taidehankintoja voidaan tarkastella myös taiteen julkista tukea täydentävänä muotona. Esimerkkinä tästä ovat vaikkapa julkisten ulkoveistosten tilaaminen tai nuorten, vastavalmistuneiden taiteilijoiden työn tukeminen. On kuitenkin huomattavaa, että elinkeinoelämän tuki taiteille etenkin taidehankintojen kohdalla on marginaalista, sillä viimeisten 15 vuoden aikana taidehankinnat ovat vähentyneet selvästi verrattuna edellisiin vuosikymmeniin.

Yrityskokoelmat ovat luonteeltaan muuttuvia. Eräs muutoksia aiheuttava tekijä on maan yleinen taloustilanne. Usein taidetta tuetaan nousukausina ja vastaavasti tuki laskee tai päättyy taantuman aikana. Taloudellinen laskukausi ei kuitenkaan aina lopeta taidehankintoja, mikä tuli esille muutamissa kotimaisissakin tutkimuskohteissa. Esimerkiksi osa osuuspankeista ja maakuntalehdistä jatkoi kokoelmiensa kartuttamista ja alueellisen taide-elämän tukemista edellisen, 1990-luvun alkupuolen taantuman aikana.

Toimistoarkkitehtuurissa yleistynyt avokonttorimalli ja toimitilojen karsiminen ovat vähentäneet seinäpintoja, mikä on johtanut joissakin tapauksissa laajamittaisiin teospoistoihin. Yleensä yritykset pyrkivät pitkäaikaisiin kokoelmaripustuksiin ja poistot ovat olleet harvinaisia. Viime vuosina tilanne on muuttunut Suomessa mm. rahoitus- sekä tukku- ja vähittäiskaupan aloilla, joilla on pitkä taiteenkeräämisen perinne. Esimerkiksi Taidesäätiö Merita on poistanut käyttökokoelmastaan tuhansia teoksia myymällä, lahjoittamalla sekä tallettamalla taidetta pankin ulkopuolisille organisaatioille. Osuuskunta Tradeka -yhtymä on puolestaan poistanut satoja teoksia lahjoittamalla ja tallettamalla niitä aluetaidemuseoille sekä lahjoituksella Helsingin ja Uudenmaan sairaanhoitopiirille. Näin avokonttoreita ja postmodernia lasiseinäistä toimistoarkkitehtuuria myös tutustuessani kansainvälisten vertailukohteiden taiteeseen, mutta näissä kohteissa arkkitehtuuri ei ollut poistanut taidetta työtiloista. Millasta taidetta Suomessa toimivat yritykset keräävät? Eräs haastateltava luonnehti yrityksensä kokoelman sisältöä seuraavin sanoin: ”tämä on vakavasti otettava yritys ja meillä on vakavasti otettavaa taidetta”. Mitä ”vakavasti otettava” taide on? Tässä tapauksessa kokoelma edusti tyypillistä, sisällöltään vaihtelevaa yrityskokoelmaa verrattaessa sitä muihin tutkimuskohteisiin.

Jaottelen kotimaiset kokoelmat niiden sisältöjen perusteella kahteen pääryhmään: sisällöltään vaihteleviin ja teemallisiin kokoelmiin. Sisällöltään vaihtelevat kokoelmat painottuvat suomalaisten taiteilijoiden, pääasiassa 1900-luvulla toteuttamiin figuratiivisiin maisema-, henkilö- ja asetelma-aiheisiin ja toimialaan liittyvään kuvastoon, kuten teollisuustyöhön tai torikauppaan. Myös abstrakti taide on suosittua. Tavallisesti yrityksen taidekokoelma koostuu sekä asemansa vakiinnuttaneiden että tuntemattomien taiteilijoiden teoksista. Taiteen tekniikoista öljyvärimaalaus ja grafiikan eri tekniikat ovat veistoksia yleisempiä. Suomalaisuus korostuu taiteilijoiden kansallisuuden ohella taiteen aiheissa, vaikka osa tutkimukseen osallistuvista yrityksistä toimii globaaleilla markkinoilla, ja on kerännyt tai vastaanottanut yritysjärjestelyiden yhteydessä kansainvälistä nykytaidetta. Teemalliset kokoelmat perustuvat tiettyyn taidesuuntaukseen, kuten naivismiin tai alueelliseen taiteeseen. Tämä ryhmä on aineistossani määrällisesti pienempi kuin sisällöltään vaihtelevat kokoelmat. Uusinta nykytaidetta ja valokuvataidetta sisältyy niukasti kotimaisiin kokoelmiin toisin kuin kansainvälisessä yritystaiteessa.

Keräilylinjauksina määritelmät ”kotimainen moderni taide” tai ”kotimainen nykytaide” ovat väljiä. Mutta eivät niin väljiä, että kaikkia taiteen aiheita pidettäisiin tasa-arvoisina. Taiteen esittämisympäristöstä, ja joissakin tapauksissa myös kokoelmista vastaavien henkilöiden taidekäsityksistä johtuen seksuaalisuutta käsittelevä, uskonnollinen ja yhteiskunnallisesti kantaaottava taide on yrityksissä pääsääntöisesti rajattu kokoelmien ulkopuolelle, sillä yritysten taidehankintoihin vaikuttaa sidosryhmäteoria. Keskeisiä sidosryhmiä ei haluta ärsyttää tai henkilöstön työtehoa laskea. Kokoelmien ammatillistuttua tilanne on hieman muuttunut yleisesti vältettävien aiheiden osalta 2000-luvulla kansainvälisessä yritystaiteessa, sillä useat globaaleilla markkinoilla toimivat yritykset tavoittelevat taideohjelmillaan myös statusta nykytaiteen keräilijöinä. Tällöin vaikuttaisi oudolta, jos näitä kuvataiteessa yleisiä aihepiirejä täysin kartettaisiin.

Yritysten taidekokoelmat ovat joko kokonaisuudessaan tai noin 80 % kokoelmasta on esillä yritysten toimitiloissa. Esillä olevien ja säilytystiloihin sijoitettujen teosten suhde on siten yrityksissä päinvastainen kuin taidemuseoissa. Yritystaide ei kuitenkaan ole suurelle yleisölle samalla tavalla saavutettavissa kuten museoiden näyttelyissä esillä olevat teokset, sillä lainsäädäntö ei velvoita taidekokoelmaa ylläpitävää yritystä kokoelman julkiseen esittämiseen. Myös eri henkilöstöryhmien mahdollisuudet taiteen kokemiseen vaihtelevat toimenkuvien, arkkitehtuurin ja organisaatiokulttuurin mukaan. Kokoelman esittämisellä voidaan joko vahvistaa tai murtaa henkilöstön valta-asemiin ja tiloihin liittyviä hierarkioita.

Yrityksillä on useita rinnakkaisia perusteluja taideohjelmilleen. Taideohjelmien tulosten arviointi taloudellisin kriteerein on kuitenkin vaikeaa, sillä taiteeseen perustuva hyöty on yleensä epäsuoraa tai se näkyy liiketoiminnassa viiveellä. Empiirisen aineistoni perusteella väitän, että kotimaisen yritystaiteen merkitykset liittyvät pääasiassa henkilöstöpolitiikkaan ja yrityskuvatekijöihin. Yleisin motiivi yritysten taidehankintoihin on työympäristön viihtyisyyden lisääminen, tämän mainitsi jokainen haastateltava. Käytettävissäni ei kuitenkaan ole kotimaisia tutkimuksia, joista ilmenisi miten eri henkilöstöryhmät suhtautuvat työympäristönsä taiteeseen tai millaisia mahdollisia hyvinvointivaikutuksia työympäristön taiteella on. Tutkimushaastatteluiden ulkopuolisissa, vapaamuotoisissa keskusteluissa kuulin monia, joskus ristiriitaisiakin mielipiteitä, joita on käsitykseni mukaan aiheellista tutkia lisää.

Muut kokoelman kartuttamista tai ylläpitämistä koskevat perustelut liittyvät yhteiskuntavastuuseen, yrityskuvaan ja yrityksen historiaan. Harvemmin mainittiin yksilön ja organisaation oppiminen tai taiteen taloudellinen sijoitusarvo, vaikka osaan kokoelmista sisältyy taloudellisesti arvokasta nk. kultakauden taidetta. Muutamissa tapauksissa yrityksen johdon keräilyharrastus toi taiteen työtiloihin. Joskus yritysten taide nivoutuu yksittäisiä yrityksiä laajempien kokonaisuuksien, kuten kaupunkien tai alueiden maineeseen ja kulttuurimatkailuun.

Tutkimukseni valossa kotimainen yritystaide elää tällä hetkellä uudelleenarviointi- tai murrosvaihetta, joka on erilainen kuin yritysten taidekokoelmiin normaalisti liittyvä dynaaminen piirre tai yleisen taloudellisen laskukauden seuraus. Murrosvaihe liittyy käsitykseni mukaan erilaisiin tulkintoihin yrityksen yhteiskuntavastuusta, kokoelmien ammatillistumisen vaiheisiin ja yritysten muihin taiteen tukemisen muotoihin, mutta käynnissä olevan murrosvaiheen ja siihen vaikuttavien tekijöiden hahmottaminen edellyttää lisäselvityksiä.

Työni eräänä tavoitteena on tieteellisen keskustelun lisääminen yritysten taideohjelmista. Taidehistoriassa vähän tutkittu aihe tarjosi runsaasti erilaisia tarkasteluvaihtoehtoja ja toisaalta asetti erilaisia haasteita kuin aihe, jossa on vakiintunut tutkimusperinne. Vastaukset tutkimuskysymyksiin löytyivät, mutta moni tutkimusprosessin myötä muotoutunut kiinnostava kysymys jää odottamaan uusia tutkimuksia.
Rijfien rakentajasuku on yksi maamme tunnetuimmista 1700-luvulla toimineista kirkonrakentajasuvuista. Suvun keulahahmo Jacob Rijfin suunnittelema Luodon puinen ristikirkko on mainittu pohjalaisen rakennustaiteen huippuesimerkkinä lähes jokaisessa kirkollista rakennusperinnettämme esittelevässä teoksessa. Tunnettuja Rijfien rakennusmonumentteja ovat myös Saloisten uusklassistinen kellotapuli sekä Vimpelin 12-kulmainen pyörökirkko, jonka uskalias puukonstruktio jaksaa hämmästyttää vielä tänäkin päivänä. Rijfien laajentamaa Skellefteån kivikirkkoa pidetään puolestaan yhtenä Ruotsin uusklassismin vaikuttavimmista rakennuksista. Tämä ”Palmyran temppeliksi” luonnehdittu kirkko herätti jo omana aikanaan ihmetystä, sillä sen rakentajaksi tiedettiin suomalainen talonpoika Jacob Rijf.

Pedersören pitäjästä kotoisin olleeseen, mutta 1700-luvun lopulla Uudenkaarlepyyn Soklottiin muuttaneeseen rakentajasukuun kuuluu neljä henkilöä: Thomas Rijf (1726–1803), hänen poikansa Jacob (1753–1808)  ja Carl (1756–1801) sekä vielä Jacobin poika Carl Jacobsson Rijf (1783–1808). Muurari- ja kirvesmiestaustaisen suvun aktiivisin toimintakausi sijoittui 1700-luvun kahdelle viimeiselle vuosikymmenelle, jolloin he suunnittelivat ja rakensivat useita kivi- ja puukirkkoja sekä kellotapuleita. Lisäksi he laajensivat ja peruskorjasivat kirkkoja, rakensivat pappiloita, sekä laativat suunnitelmia erilaisia virastotaloja varten. Rijfit tunnettiin myös koristeellisten saarnatuolien, alttarilaitteiden ja virsitaulujen veistäjinä. Pääasiallisena toimialueena oli silloisten Vaasan ja Oulun läänien alue.

Jacob Rijf oli rakentajasukunsa nimekkäin jäsen, ja jo omana aikanaankin sen kiistaton tavaramerkki. Taidehistoriallisissa tutkimuksissa hänet tiedetään Suomen ensimmäiseksi rakennusmestariksi, joka opiskeli siviiliarkkitehtuuria Tukholman Kuninkaallisessa maalaus- ja kuvanveistoakatemiassa. Koulutuksensa myötä Rijfistä tuli Pohjanmaan johtava kirkonrakentaja ja Ruotsin Länsipohjan lääninrakennusmestari. Korkeilta virkamiehiltä saadut tunnustukset olivat valttikortteja, joita ei muilla tuonaikaisilla rakennusmestariehdokkailla ollut esittää. Arvostusta lisäsi vielä hänen kykynsä rakentaa Tukholman yli-intendentin virastossa (eli YIV:ssa) laadittujen ja kuninkaan vahvistamien piirustusten mukaisesti.

Rijfit hallitsivat aktiivisimman toimintakautensa aikana pohjalaista kirkonrakentamista. Kokkolan pitäjästä kotoisin olleen suurrakentaja Matti Hongan (1713–1777) sekä alahärmäläisen Antti Hakolan (1704–1778) kuoleman jälkeen kirkonrakentajien valtikka siirtyi vähitellen Rijfeille, jotka pystyivät hetkellisesti toimimaan jopa neljän rakennusmestarin voimalla. Muut tuonaikaiset rakentajasuvut eivät pärjänneet monipuolisuudestaan tunnetuille Rijfeille, jotka hallitsivat sekä kivi- että puurakentamisen taidon. He omasivat lisäksi suhteet ylimpiin virkamiehiin ja pyrkivät muista mestareista poiketen luomaan uraa vielä Ruotsinkin puolella.

Huolimatta Rijfien varsin merkittävästä asemasta maamme 1700-luvun taidehistoriassa suvun toiminnan kokoava perustutkimus oli jäänyt puuttumaan. Kokonaiskuvan saamiseksi oli luettava useita enemmän tai vähemmän Rijfien rakennustoimintaa sivuavia tutkimuksia, kirkkojen hakuteoksia sekä läjäpäin eritasoisia seurakunta- ja paikallishistorioita, joissa kirkkojen rakentamista kuvattiin Rijfien osalta hyvinkin pintapuolisesti. Rijfien asema pohjalaisessa kirkonrakennusperinteessä oli mielestäni kuitenkin niin keskeinen, että suvun rakennustoiminnan systemaattinen kartoitus ja toimintaperiaatteiden selvittely tuntui varsin perustellulta tutkimusaiheelta, jo pelkästään oman kansallisen kulttuuriperintömmekin kannalta.

Taidehistoriallisen biografiatutkimuksen kenttään sijoittuvassa väitöstutkimuksessani olen pyrkinyt esittämään uutta tietoa Rijf-perheen sisäisestä työnjaosta, Rijf-veljesten kouluttautumisesta sekä merkittävimpien rakennushankkeiden taustalla vaikuttaneista sosiaalisista verkostoista ja henkilösuhteista. Kirkonrakentajien tuotanto on nyt ensimmäistä kertaa dokumentoitu ja analysoitu kokonaisuudessaan. Tutkimuksen liitteenä oleva Rijfien töiden luettelo kertoo tarkemmin paikallistasolla tapahtuneesta päätöksenteosta ja esittelee rakennuskohteet suunnittelusta aina toteutukseen saakka. Ensisijaisena tavoitteena oli tehdä alkuperäislähteisiin pohjaava lähdekriittinen perustutkimus, joka palvelee rakennusperintöömme liittyvissä tulevaisuuden tutkimuksissa.

Rijfit ovat laajan rakennustuotantonsa myötä tarjonneet paitsi haasteellisen, myös varsin jännittävän tutkimusaineiston. Yksittäisten asiakirjojen sivuilta paljastuvat hajanaiset tiedonmuruset täydensivät pala palalta Rijfien henkilökuvaa oman ammattinsa harjoittajina. Henkilöverkostojen avaaminen valaisi heidän nousuaan talonpoikaismuurareista Pohjanmaan johtaviksi kirkonrakentajiksi. Suhdeverkostossa erityisen tärkeiksi muodostuivat Pohjanmaan tunnetuimpaan liikemies Abraham Falanderiin (1746–1815) sekä Uppsalan läänin maaherra Eric af Wetterstedtiin (1736–1822) solmitut suhteet. Todelliseksi avainmonumentiksi osoittautui Falanderin rakennuttama Tuovilan kivisilta, jonka taidokas toteutus nosti Rijfit pohjalaisten suurvaikuttajien tietoisuuteen. Rijf-perheen rakentama Falanderin kivitalo kasvatti Rijfien arvostusta entisestään.

Vuoden 1776 kivirakentamista suosinut rakennuslainsäädäntö (31.7.1776) lisäsi kirkonrakentamiseen sidoksissa olleiden muuraritaustaisten Rijfien tarvittavuutta julkisen rakentamisen sektorilla. Jacob Rijfin Oulussa tekemät muuraustyöt sekä Munsalan kivikirkon tornityön onnistunut toteutus lisäsivät häneen kohdistuneita odotuksia Rijfien kirkonrakentajien keulakuvana. Komissiomaanmittari Martin Martinssonin (1744–1796) käyttö piirustusten puhtaaksipiirtäjänä Rijfien ensimmäisten kirkkohankkeiden yhteydessä paljasti, että rakentajasuvulta puuttui kyky laatia teknisesti kelvollisia piirustuksia. Jacob Rijfin Tukholman opintomatkan perimmäisenä syynä voikin nähdä arkkitehtonisesti oikeaoppisien sekä tekniseltä toteutukseltaan pätevien rakennuspiirrosten laadinnan opettelun.

Rijf harjoitteli kopioimalla Tukholman keskeisimpien kirkkojen alkuperäispiirustuksia. Hän jäljensi myös YIV:ssa vireillä olleiden rakennushankkeiden työpiirroksia, joita hän sitten hyödynsi omassa tuotannossaan osin soveltaen, osin sellaisinaan. Tärkeä esikuva Rijfille oli myös hänen opettajiensa Carl Fredrik Adelcrantzin (1716–1796) ja Olof Tempelmanin (1745–1816) laatima Vaasan hovioikeudentalon torniehdotelma, jota esimerkiksi Carl Thomasson Rijf hyödynsi vielä aivan 1790-luvun lopulla. Tapaus on hyvä esimerkki siitä, miten Tukholman kautta suodatettuja barokkiarkkitehtuurin elementtejä sovellettiin lopulta pohjalaiseen kirkonrakennusperinteeseen.

Opintomatkalla kopioiduista kirkkopiirroksista tärkeimmiksi osoittautuivat Tukholman Adolf Fredrikin ja Ulrika Eleonoran suunnitelmat, joiden perusideoita Rijf hyödynsi koko rakentajauransa ajan. Viimeksi mainitun esikuvallisuus korostui erityisesti Oravaisten kirkkosuunnitelmassa, joka, kuten tutkimuksessani oletan, toteutettiin Laukaassa. Laukaan kirkon rakenteelliset yksityiskohdat toimivat puolestaan virikkeinä Rijfien jälkeen maineeseen nousseelle Kuorikoskien rakentajasuvulle. Jacob Rijfin akatemiaopinnoissa ratkaisevinta ei ollut kopioitujen piirustusten määrä, vaan niiden hyödynnettävyys Rijfin tulevalla rakennusmestarin uralla. Tornit ja tornirakenteet, jotka voitiin rakentaa joko kirkon keskelle tai länsipäätyyn, olivat hänen ensisijaisen kiinnostuksensa kohteena. Näin Tukholman Ulrika Eleonoran kirkkopiirrokset, jotka sisälsivät vaihtoehdot molemmille torniratkaisuille, toimivat tärkeinä idealähteinä Rijfin ensimmäisissä kirkkohankkeissa.

Rijf poimi uransa edetessä virikkeitä myös YIV:n laatimista vastaehdotelmista, sitä mukaa kun niitä tuli hänen tietoisuuteensa. Alatorniosta kopioitu Vimpelin keskustorni avaa uuden huomion siitä, että Vimpelin vuonna 1806 rakennettu kirkko on voitu suunnitella jo vuonna 1793. Carl Thomasson Rijfin tutkima Tukholman Hedvig Eleonoran kirkko kertoo kiinnostuksesta kahdeksankulmaista pohjakaavaa kohtaan. Kellojen sijoittaminen Adolf Fredrikin tarjoaman esikuvan mukaisesti keskustorniin asetti kivi- ja ennen kaikkea puurakennukselle aivan erilaiset kestävyysvaatimukset, kuin mihin länsitornien yhteydessä oli totuttu. Rijfin akatemiassa suorittamat arkkitehtuuriharjoitukset liittyivätkin käsitykseni mukaan juuri keskustornien rakentamiseen tarvittavaan ohjeistukseen. Tässä yhteydessä lienee myös Rijfien usein käyttämä kaksinkertaisten sisäviisteiden muodostama tukielementti kehitelty lopulliseen, käyttökelpoiseen muotoonsa.

Ristikirkkojen kellollinen keskustorni osoittautui kuitenkin epäonniseksi ratkaisuksi. Tornin painosta pullistuneista seinistä tuli Rijf-kirkkojen tyyppivika: tornit kestivät kyllä kellojen painon, mutteivät kellojen soiton aiheuttamaa tukirakenteiden liikettä, joka aikojen saatossa väsytti lujimmatkin hirsisidokset. Kun nurkkarakenteet antoivat periksi, uhkana oli, että koko torni romahtaa alas.

Onnettomuuksiltakaan ei Rijfien työmailla vältytty: Luulajan ja Skellefteån holvien sorruttua kesken rakennustöiden menetettiin ihmishenkiä. Sortumisen syyksi nähtiin heikko rakennusmateriaali sekä useat rakennusvirheet. Epäonnistumiset Kemin ja Oravaisten kirkkohankkeessa söivät entisestään Rijfien mainetta luotettavina rakennusmestareina.

Rijfit omaksuivat käsitykseni mukaan YIV:sta tavan kopioida piirustuksia lasilevyn läpi. Menetelmä mahdollisti sen, että myös suvun muut jäsenet pystyivät laatimaan kelvollisia piirustuksia jäljentämällä niitä valmiin mallipiirroskokoelman sisältämien vaihtoehtopiirustusten avulla. Näin seurakunnille pystyttiin muokkaamaan toiveita vastaava kirkkorakennus. Rijfien muurarintausta varmisti sen, että kirkot pystyttiin rakentamaan säädösten mukaisesti kivestä. Mikäli seurakunta sai luvan puukirkon rakentamiseen, Rijf-veljesten ammattitaito takasi, että niistä saatiin näyttävyydeltään kivikirkon veroisia.

Mallikelpoisten rakennuspiirrosten laadintataito yhdistettynä kivirakentamisesta suosivaan rakennuslainsäädäntöön lisäsi Rijfien arvostusta pohjalaisilla kirkonrakennusmarkkinoilla. Fasadien koristelu ajanmukaisilla koristeaiheilla teki kirkoista paitsi näyttäviä, myös uuden arkkitehtuurivirtauksen mukaisia. Tämä sopi maaherroille, jotka halusivat hallintopiireilleen kruunun suosimaa rakennuspolitiikkaa.  Vaasan läänin maaherra Adolf Tandefeltilla (1747–1822) oli tässä suhteessa tärkeä osa Rijfien työllistämisessä. Kustavilaisen kaupunki- ja arkkitehtuurireformin puolestapuhujan ilmeisenä tavoitteena oli saada ainakin yksi piirustusten laadinnan osaava ja pääkaupunkiseudun arkkitehtuuria tunteva rakennusmestari omaan lääniinsä Pohjanmaalle. Kunnolliset rakennuspiirustukset sekä rakennustekninen osaaminen nähtiin tervehdyttävänä voimana Pohjanmaan vanhakantaisessa kirkkoarkkitehtuurissa, joka väistämättä tarvitsi uudistumista väkiluvun noustessa ja asettaessa yhä suurempia vaatimuksia arkkitehtonisille ratkaisuille. Suosittelukirjeessään Tandefelt korosti juuri Rijfin hankkimaa koulutusta yhtenä tärkeimmistä rakennusmestarinvalintaan liittyvistä kriteereistä.

Rijfien rakennussuvun yhteyteen kytketään myös joukko maineikkaita mestareita. Suomen ensimmäisenä kuvanveistäjänä sittemmin tunnettu Eric Cainberg (1771–1816) kutsuttiin Rijfien palvelukseen 1780-luvun lopulla. Kutsu oli sidoksissa Rijfien alkaneeseen saarnatuolituotantoon, jossa Cainbergin tehtävänä oli tehdä veistokoristeita Rijfin Tukholmasta hankkimien esikuvien mukaan. Tukholman taideakatemiasta opiskelupaikan saaneen Cainbergin aseman peri nikkari Johan Kantlin (1770–1839), josta kehkeytyi lopulta varsin maineikas rakennusmestari. Suomen ensimmäinen pyörökirkonrakentaja, rakennusmestari Anders Malander (1771–1809), oli Rijfien luottokisällinä usean vuoden ajan.

Päivälleen 207 vuotta sitten Jacob Rijf valmistautui aloittamaan Tukholman Kungsholman eli Ulrika Eleonoran kirkon tornityön. Kaukaa Pohjanmaalta saapunut rakennusmestari oli saanut kuninkaalta erityisluvan rakennustöiden suorittamiseksi. Työt saivat pian odottamattoman käänteen, kun Rijf sairastui äkillisesti ja joutui vuoteenomaksi. Samanaikaisesti sairastui myös hänen poikansa Carl Jacobsson, jonka tehtävänä oli ollut auttaa isäänsä tornityössä. Rakennusmestarit eivät toipuneet, vaan isä ja poika menehtyivät kovan kuumeen seurauksena joulunpyhien aikana vuonna 1808.

Tukholmassa palattiin pian normaaliin päiväjärjestykseen, sillä kirkon tornityöt jatkuivat uuden rakennusmestarin johdolla jo muutaman kuukauden kuluttua. Pohjanlahden toisella puolella oli kuitenkin tapahtunut jotain peruuttamatonta: tuon ajan tunnetuimman kirkonrakentajasuvun yhteensä yli kuusi vuosikymmentä kestänyt taival oli päättynyt, eikä suvun rakennustoiminnalle ollut enää jatkajaa. Suvun päämiehet menettäneellä ja taloudelliseen ahdinkoon joutuneilla omaisilla ei ollut riittävästi resursseja ryhtyä selvittämään Tukholman tapahtumia. Perimätiedon väittämän myrkytyskuoleman ja asiakirjalähteiden mainitseman kuolinsyyn välillä vallinnut ristiriita jäi askarruttamaan jälkipolvia useiden vuosikymmenten ajaksi. Kuolivatko Rijfit sittenkin kateellisten virkaveljiensä myrkyttäminä? Tutkimus osoitti, että vallinneiden olosuhteiden puolesta mahdollisuudet myös tradition väittämään salamurhateoriaan olivat olemassa.

Rijfien jälkeensä jättämä rakennustuotanto elää yhä edelleen keskuudessamme.

Heidän rakentamiensa kirkkojen rakennustekniset yksityiskohdat ovat toimineet virikkeinä useille heidän jälkeensä toimineille tunnetuille rakennusmestareille ja arkkitehdeille. Viisi kivikirkkoa ja yhdeksän puukirkkoa todistaa vielä siitä virastoarkkitehtuurin ja kansanomaisen rakennustaiteen välisestä vuoropuhelusta, joka on lyönyt lähtemättömän leimansa paitsi pohjalaiseen kirkonrakennusperinteeseen, myös suomalaiseen kulttuurimaisemaan.


Tahiti-verkkolehti on ollut olemassa viisi vuotta, joista viimeiset kolme olen toiminut sen päätoimittajana. Sain pestin kun minut valittiin Taidehistorian seuran – lehden kustantajan – puheenjohtajaksi. Nyt on aika siirtää vastuu lehdestä eteenpäin ja seuraajanani jatkaa toimituksessa jo nyt mukana ollut FT Roni Grén Turun yliopistosta. Tahitin toimituksen on samalla aika itsenäistyä Taidehistorian seuran hallituksesta: tästä eteenpäin lehden toimituskunta ei ole enää välttämättä sama kuin seuran hallitus, vaikka päällekkäisyyttä jäsenissä toki onkin muun muassa tiedonkulun sujuvuuden varmistamiseksi.

Lehteä on alusta asti toimitettu innostuneesti ja paneutuen sekä laadukkaan tieteellisen julkaisemisen periaatteita noudattaen. Vuosien varrella on julkaistu lukuisten kotimaisten ja myös ulkomaisten tutkijoiden kiinnostavia ja ajankohtaisia tutkimustuloksia; mukana on ollut niin meritoituneita professori emeritoja kuin myös vasta väitöskirjaansa valmistelevia tutkijoita. Alusta lähtien lehden linja on ollut kurottua myös kohti museoita ja niissä tehtävää tutkimusta, kartoitusta ja ylipäänsä kokoelmatyötä kohtaan.

Kuvallisuudessa olemme halunneet hyödyntää verkon mahdollisuuksia käyttämällä isoja kuvia ja toisaalta julkaisemalla harvoin nähtyjä teoksia, kuten vaikkapa maalauksia Murmanskin alueellisen taidemuseon kokoelmista. Jotkut teokset on kokonaan ensi kertaa julkaistuna esillä, kuten esimerkiksi aivan viime vuosina maasta löytyneet kuva-aihein koristellut sormukset tai vaatehakaset. Lehden skaala on laaja: artikkelien lisäksi on julkaistu muun muassa konferenssiraportteja, näyttelyarvioita, kirja-arvosteluja, katsauksia ja keskusteluja. Väitösten lektioita sekä väitöskirjojen arvioita on julkaistu paljon; näin nämä ainutlaatuiset tilaisuudet ovat ulottuneet niillekin, jotka eivät päässeet paikan päälle.

Ei liene yllätys, että tässäkin lehdessä on luovuutta vaativa rahatilanne. Aloitus vuonna 2011 tapahtui komeasti Koneen säätiön mittavalla tuella, joka suunnattiin kotimaisilla kielillä ilmestyviin tieteellisiin julkaisuihin. Säätiö ei kuitenkaan voi – ymmärrettävistä syistä – pysyvästi rahoittaa lehteä, mutta se on muulla tavoin jatkanut toimintamme tukemista, mistä lämmin kiitos. Toimitussihteerille maksettava palkkio on hankittava nyt monista puroista, muu toimituskuntahan tekee työnsä pro bono -periaatteella.

Tämä rahaan liittyvä käytännönläheinen syy on ollut yksi tekijä päätöksessämme julkaista enenevässä määrin teemanumeroita, joiden rahoitus etsitään hankekohtaisesti, ja joissa voi olla myös vieraileva toimituskunta. Tämä on osoittautunut toimivaksi strategiaksi ja olemme saaneet rahoitusta muun muassa Suomen Kulttuurirahastosta ja Suomen Muinaismuistosäätiöstä. Erikoisnumeroita on ilmestynyt jo viisi, aiheina muun muassa taiteen välittäjäporras, kulttuuriympäristö ja taideteollisuus. Kuluvana vuonna saatte luettavaksenne vielä ainakin kaksi teemanumeroa lisää! Toinen, yhtälailla tärkeä motiivi teemanumeroiden julkaisemiseen on ollut pyrkimys saada entistä enemmän ihmisiä lehden piiriin; tätä päämäärää on toteutettu myös muun muassa vaihtelevilla kolumnisteilla.

Lehden formaatti on asettanut tiettyjä reunaehtoja. Tiedostamme toiveen artikkelien tulostettavuuteen. Tämä kuitenkin edellyttää niin suurta teknistä muodonmuutosta, että sen toteuttamiseen ryhdytään vasta kun seuran verkkosivujen uudistaminen saadaan päätökseen. Verkkojulkaiseminenhan on jo viidessä vuodessa muuttunut huimasti, eivätkä kaikki Tahitissakaan aikoinaan tehdyt ratkaisut ole enää aivan ajanmukaisia. Verkossa lehti kuitenkin on iloksemme tavoittanut laajan lukijakunnan.

Tahiti-lehdelle on kaivattu Tieteellisten seurain valtuuskunnan yhteydessä toimivan Julkaisufoorumin (JUFO) luokitusta, jota opetus- ja kulttuuriministeriö käyttää yliopistojen rahanjaon yhtenä mittarina. Tämän niin sanotun laatuindikaattorin sattumanvaraisuus, epäloogisuus ja humanistisia tieteitä vierastava lähtökohta ovat varmaankin selviöitä kaikille tiedejulkaisemista seuraaville. Lisäksi järjestelmässä piilee houkutus demoralisoivaan toimintaan: artikkeleita halutaan ”monistaa”, jotta heruisi lisää pisteitä ja sitä kautta rahaa. Onneksi Suomen Akatemia ei ole mennyt mukaan JUFOiluun, vaan hakemuksen julkaisuluettelossa kaikki vertaisarvioidut julkaisut – kuten Tahitissa ilmestyneet – ovat yhtä ”arvokkaita”.

JUFO-ongelma kuuluu laajempaan, koko tieteen arviointijärjestelmää koskevaan höttöiseen suohon, josta Helsingin Sanomissakin on maaliskuun 2016 aikana ahkerasti keskusteltu. Tieteenalojen erot vaikuttavat julkaisumääriin, eikä määrä todellakaan aina korvaa laatua. Kuten kaikki tietävät, vertaisarviointi an sich ei myöskään välttämättä johda siihen, että teksti on parempi kuin vertaisarvioimaton. Vertaisarviointi, ja viime kädessä myös julkaisujen laatuluokittelu, on tiedemaailman sisäinen kontrollijärjestelmä omine ongelmineen, mutta niiden sitominen rahaan on täysin epäeettistä. Tahiti-lehti tai Taidehistorian seura ovat kuitenkin liian pieniä kaloja uidakseen vastavirtaan näissä näennäistodellisuuksien pyörteissä, joissa yliopistot haukkovat henkeään, ja niinpä toimitus edelleenkin pyrkii tuon luokituksen Tahitille saamaan. Muistettakoon myös, että Taidehistorian seuralla on toinenkin julkaisukanava, perinteinen Taidehistoriallisia tutkimuksia -sarja, joka tässä kolmiportaisessa järjestelmässä kuuluu luokkaan 2 (johtava taso).

Taidehistoriaa laajasti esiin tuovaa Tahitia tarvitaan mielestäni edelleen kotimaisen taidehistorian tulosten välittäjänä ja uusien ajatusten esiintuojana, vaikka parannettavaa aina luonnollisesti onkin. Lehti tarjoaa esimerkiksi väitöskirjaa kirjoittaville tutkijoille matalamman kynnyksen julkaisukanavan verrattuna ulkomaisiin lehtiin. Myös sekä pääkaupunkiseudun tai suurempien kaupunkien ulkopuolella toimivat että ulkomailla asuvat taidehistorioitsijat ovat olleet aktiivisia.

Taidehistoria tarvitsee lisäksi omia ”huoneita”: yliopistoissa toteutetaan vaihtelevilla tavoilla erilaisia tieteenalojen hallinnollisia yhdistämisiä, ja taidehistoria on Helsingin yliopistossakin lähivuosina osa suurta kulttuurintutkimukseen painottuvaa kokonaisuutta. Eri yliopistojen taidehistorian oppiaineilla on ollut melko vähän yhteistyötä keskenään sen jälkeen kun taidehistorian valtakunnallinen tutkijakoulu kesätapaamisineen lopetettiin. Niin rikastuttavaa kuin monitieteisyys monesti onkin, sen korostaminen helposti hämärtää sen, että myös yksittäisen tieteenalan sisällä on laaja kirjo eri näkökulmia ja lähestymistapoja.  Taidehistoria on arvokas, uutta luova ja kiinnostava myös avoimena ja vastaanottavaisena itsenään. Yhteistyö erilaisten taidehistorioiden välillä voi tuottaa yhtä yllättäviä avauksia kuin eri tieteenalojen risteyttäminen.

Olen vakuuttunut, että Roni Grénin johdolla Tahiti jatkaa ennakkoluulottomalla ja suurisydämisellä linjallaan. Kiitän toimituskuntaa tinkimättömästä asiantuntijuudestanne, mukaan lukien toimitussihteerin pitkämielisyys. Olen ylpeä kaikkien numeroiden visuaalisesta ilmeestä, hyvä Linda! Edelleen kiitän kaikkia lukijoita mielenkiinnosta ja eritoten Tahitiin kirjoittaneita kollegoita päätöksestänne jakaa ajatuksianne, löytöjänne ja mielipiteitänne muiden kanssa.

Tämän artikkelin tarkoitus on tarkastella eläintieteilijä Alexander von Nordmannin (1803–1866) tieteellistä kuvitusta ja pohtia tieteellisen kuvituksen ja taiteen rajoja 1800-luvun Suomessa. Artikkeli on lähtenyt liikkeelle siitä, että Luonnontieteellisen keskusmuseon arkistoissa Helsingin yliopistossa on Nordmannin papereiden yhteydessä akvarelleja, joista ei ole tiedetty mitään. Ne näyttävät liittyvän Observations sur la Faune Pontique[1] -teossarjan (jatkossa Fauna Pontica) kolmannen osan kuvaliitteessä (neljäs osa)[2] 1800-luvun puolivälissä julkaistuihin kala- ja matelijalitografioihin. Lisäksi arkistosta löytyi piirroksia luista ja hampaista, jotka saattavat liittyä Nordmannin muihin teoksiin. Jotta akvarellien provenienssi saataisiin varmistettua, vertaan akvarelleja Fauna Pontica -teoksessa oleviin litografioihin ja tutkin ovatko ne kaikki siinä julkaistuja. Litokuvat on painettu Nordmannin ohjauksessa hänen laatimistaan kuvista. Selvitän vertaamalla liittyvätkö luita ja hampaita esittävät piirrokset Nordmannin teokseen Paleontologie Südrusslands I–IV. Keskityn kuitenkin pääasiassa kala-akvarelleihin. Vertailumateriaaliksi olen valinnut Wilhelm von Wrightin (1810–1887) ja Gösta Sundmannin (1854–1914) 1800-luvulla Suomessa ja Ruotsissa julkaisemat kalakirjat, joiden kuvitusten taustat tiedetään. Samalla pohdin Nordmannin itsensä tekemän kuvituksen tieteellistä ja taiteellista tasoa myös kansainvälisessä kontekstissa verrattuna taiteilijoiksi luokiteltujen kuvittajien töihin.

Grafiikan synty 1400-luvun työpajoissa[3] mahdollisti kuvituksen yleistymisen kirjoissa. 1500-luvulla ilmestyivät ensimmäiset painetut eläinkirjat, kuten Conrad Gessnerin (1516–1565) Historia animalium (1551–1565). Litografia eli kivipainotekniikka[4] keksittiin 1700-luvun lopulla. Se valtasi alaa ja tuli edullisuutensa vuoksi yhdeksi käytetyimmistä painotekniikoista[5]. Litografiat tehtiin taiteilijan alkuperäiskuvien pohjalta. Grafiikan tekeminen vaatii monia sellaisia työvaiheita, joita taiteilijat eivät usein taitaneet. Heidän apunaan työskenteli ammattimies, joka valmisti laatan ja vedosti kuvan taiteilijan ohjeiden mukaan.[6]

1700-luvulla muodostunut ”moderni” eläinkäsitys loi pohjaa myöhemmälle eläinaiheiden vapaalle käytölle kuvataiteessa[7]. Eläinhahmoihin alkoi liittyä visuaalisia stereotypioita. Vasta lajin tuntemus ja tieto sen ulkonäöstä avasi mahdollisuuden kuvallisten vertausten muodostamiseen esimerkiksi ihmisluonteen ja eläimen välillä.[8] Eläinten käyttö kuvituksessa on ollut kulttuurisesti ja myyttisesti latautunutta. Eläimiä on esitetty ihmishahmoisina ja samalla ne on usein esitetty negatiivisessa kontekstissa.[9] Eläinaiheen käyttö kuvissa on edennyt kauaksi alkuperäiskuvastaan, itse eläimestä. Valokuvaus ja digitaalinen kuvaustekniikka on tuonut eläinkuvauksen lähemmäs 1700- ja 1800-lukujen eläinkirjoja. Niiden kerronta on samankaltaista: pyrkimyksenä on näyttää eläinlaji mahdollisimman tarkasti sellaisena, kuin se luonnossa on. Myös näihin kuviin liittyy kulttuurista romantisointia.

1800-luvulla taiteilijan asema oli vakiintumassa erilleen ammattikunnista, joihin käsityöläismaalarit kuuluivat. Suomessa muotokuvamaalaus oli pääasiassa ollut vapaata taidetta, jota oli saattanut harjoittaa ammattikunnista riippumatta. Vielä 1830-luvulla väestölaskennoissa taiteilijat luettiin samaan ryhmään käsityöläisten kanssa. Myöhään syntynyt ammattikuntalaitos säilyi Suomessa poikkeuksellisen pitkään. Siksi elinkeinovapaus toteutui asteittain vasta vuosina 1859–79.[10] Eläintieteellinen kuvitus sijoittuu käsityöläismaalauksen ja vapaan taiteen välimaastoon. Vaikka se on teknisesti vaativaa, ei se ole saavuttanut yhtä arvostettua asemaa kuin maalaustaiteen klassisiin genreihin kuuluvat taidesuunnat. Sitä ovat harjoittaneet tiedemiehet ja heidän apunaan työskennelleet taiteilijat. Työskentely on ollut vahvasti sidoksissa taiteilijan malliksi saamiin kuolleisiin eläimiin, niiden fysiologiaan ja anatomiaan sekä työn tilanneen tiedemiehen näkemyksiin ja havaintoihin. Tieteellinen kuvittaja ei ole koskaan ollut täysin ”vapaa” esittämään omia taiteellisia näkemyksiään mallistaan. Suurempaa vapautta on ollut niillä taiteilijoilla, jotka ovat esittäneet kuvattavan eläimen luonnossa kasvillisuuden keskellä. Vaikka itse eläin on pyritty kuvaamaan mahdollisimman oikein, on sen asentoa voitu muuttaa muuhun taustakuvaan sopivaksi.

Taiteilijat tekivät yleensä kuvitustyöt arvostettuihin ulkomaisiin eläinlajeja kuvaaviin teoksiin. Esimerkiksi taiteilija Alexander Francis Lydon (1836–1917) teki kuvat brittiläisen William Houghtonin (1828–1895) British Freshwater fishes -teokseen (1879). Kuvat on maalattu hollantilaisten asetelmamaalausten stilleben-tyyliin, jossa kala on osana luontoa veden partaalla ikään kuin se olisi vasta pyydettynä nostettu paikalleen. Pohjoismaissa ei käytetty Lydonin käyttämää asetelmatyyliä, vaan kalat esitettiin irrallisina ympäristöstään.[11]

Eläintieteellisessä kuvituksessa valmiin painokuvan arvoa voidaan tarkastella kahdelta kannalta. Ensinnäkin on taiteilijan tekemä alkuperäiskuva ja sen taiteelliset ja tieteelliset arvot: sen kyky toistaa luontoa yksityiskohtaisen tarkasti ja olla samalla visuaalisesti kaunis. Toiseksi on grafiikan laatantekijän ja painajan työn jälki, sen kyky toistaa alkuperäiskuvaa mahdollisimman tarkasti. Värillisten eläin- ja kalakuvien kohdalla korostuu taiteilijan ja laatantekijän sekä painajan saumaton yhteistyö parhaan lopputuloksen aikaansaamiseksi. Erityisesti värien toistuminen muuttumattomina ja kaiverruksen täsmällisyys ovat hyviä kriteereitä painokuvan laatua tarkasteltaessa. Alexander von Nordmann[12] syntyi 24.4.1803[13] Kotkansaarella ja kävi lukion Porvoossa, jossa hän pääsi ylioppilaaksi vuonna 1821. Koulujen opettajat olivat innostaneet Nordmannia luontoharrastukseen, perhosten ja hyönteisten maailmaan. Niinpä Nordmann jatkoi opintojaan Turun Akatemiassa luonnontieteiden parissa, jossa hänet seppelöitiin filosofian maisteriksi vuonna 1827.[14] Harvinaisen sukeltajakovakuoriaislöytönsä Dytiscus verruciferin (nykyisin Graphoderes-sukua) johdosta Nordmann ajautui kirjeenvaihtoon huomattavien eurooppalaisten hyönteistieteilijöiden kanssa. Näistä Carl Gustaf Mannerheimin (1797–1854) merkitys oli suuri, kun Nordmann myöhemmin tarvitsi suosittelukirjettä päästäkseen jatkamaan opintojaan Berliinissä. Toinen suosittelija oli suomalainen, kansainvälisesti tunnettu kasvitieteilijä Christian Steven (1781–1857).[15]

Turun palo tuhosi vuonna 1827 Turun Akatemian sekä Nordmannin keräämät hyönteiskokoelmat ja kirjaston. Jo syksyllä 1827 Nordmann matkasi Berliiniin jatkamaan opintojaan Karl Rudolphin (1771–1832) ja Christian Ehrenbergin (1795–1876) johdolla.[16] Berliinissä hän julkaisi erittäin arvokkaina pidettyjä teoksia, jotka käsittelivät ennestään tuntemattomia tai vaillinaisesti tunnettuja äyriäisiä ja loismatoja, mm. kalojen loisia ja silmissä eläviä loismatolajeja.[17]

Berliinissä opiskellessaan Nordmann tutustui useisiin tuon ajan arvostettuihin tiedemiehiin ja pääsi määrittämään luonnontieteilijä Adolf Ermanin maailmanympärysmatkalta tuomia lintuja. Näistä 142 näytteestä Nordmann määritti useita tieteelle uusia lajeja.[18] Erittäin taitavana ja lahjakkaana piirtäjänä hän teki myös kuvituksia toisten tutkijoiden tutkimuksiin. Esimerkiksi monet Ehrenbergin tutkimusten kuvataulut olivat Nordmannin piirtämiä. Venäjän Berliinin suurlähettiläs David von Alopaeus tuki Nordmannia hankkimalla hänelle aikanaan harvinaisen ja laadukkaan Chevalierin mikroskoopin[19]. Sen avulla Nordmann pystyi tekemään tarkkoja havaintoja mikroskooppisen pienistä eläimistä, joita hän oli alkanut tutkia opettajansa Ehrenbergin opastuksella. Hänestä tuli lääketieteen tohtori vuonna 1831. Seuraavana vuonna hän julkaisi yhden pääteoksistaan: Mikrographische Beiträge zur Naturgeschichte der wirbellosen Thiere.[20] Teoksen kuvat ovat erittäin tarkkoja ja taidokkaita. Tieteellisinä kuvina ne ovat havainnollisempia kuin tarkimmatkaan valokuvat esittäen eläinten rakenteen kolmiulotteisesti niiden hienoimpia yksityiskohtia myöten. Vuonna 1832 Nordmann nimitettiin eläin- ja kasvitieteen professoriksi Richelieun lyseoon Odessaan ja 1833 sikäläisen kasvitieteellisen puutarhan johtajaksi. Odessasta käsin Nordmann teki lähes vuosittain tutkimusmatkoja Mustanmeren rannoille ja Krimille. Vuonna 1833 Nordmann tutki Krimin matkallaan Mustanmeren rantavesien eläimiä.[21] Ehkä suurin ja vaarallisin hänen matkoistaan suuntautui vuonna 1835 Kaukasuksen vuoristoalueelle, josta hän toi mukanaan runsaita luonnontieteellisiä kokoelmia, joita pidettiin merkittävimpinä sitten Peter Simon Pallasin (1741–1811) keräämien näytteiden[22]. Kaukasuksen matkan reitti on kuvattu Aallon (1971) tutkimuksessa Oriental Studies in Finland 1828–1918.[23] Retken alussa Nordmann tutki Sevastopolissa kahdeksan päivän ajan Sevastopolin lahden runsasta kalafaunaa.[24] Noin kaksi vuotta myöhemmin hän pääsi mukaan kreivi Anatoli Demidovin kustantamaan retkikuntaan, jonka matka suuntautui Unkariin, Etelä-Venäjälle ja Krimille. Nordmannia pyydettiin myös osallistumaan myöhemmin ensimmäisenä eläintieteilijänä tutkimusretkeltä kerätyn materiaalin käsittelyyn.[25] Vuonna 1837 Nordmann lähti keisari Nikolai I:n erityisestä käskystä Wieniin ja sieltä Pariisiin valvomaan tämän tutkimusmatkan tuloksista julkaistavaa teosta Voyage dans la Russie méridionale et la Crimée T. III. Observations sur la faune pontique. (1840)[26]. Nordmann on kirjoittanut tähän teokseen Mustanmeren kaloja käsittelevän osuuden sekä maalannut ja piirtänyt painettavat kuvataulut. Eichwald pitää tätä teosta Nordmannin pääteoksena.[27]

Tutkimusmatkoillaan Nordmann keräsi myös merkittäviä fossiiliaineistoja. Hän teki paleontologisia kaivauksia Odessan lähellä vuosina 1846–47. Löydöistään hän kirjoitti neliosaisen teoksen Paleontologie Südrusslands I-IV, joka painettiin Suomessa vuosina 1858–1860. Vuonna 1849 hänet nimettiin Helsingin yliopiston (Suomen Keisarillinen Aleksanterin yliopisto Helsingissä) eläin- ja kasvitieteen professorin virkaan. Virka jaettiin erillisiksi eläin- ja kasvitieteen professuureiksi 1852, jolloin Nordmann siirtyi eläintieteen professorin virkaan. Hän hankki omilla suhteillaan yliopistolle kasvitieteilijä Christian Stevenin suuren herbaarion ja kirjaston, jonka hän itse kävi hakemassa Steveniltä Krimiltä vuosina 1860–1861.[28] Tuolla matkalla hänellä oli mukanaan taiteilija Hilda Olson maalaamassa hämähäkeistä akvarelleja Nordmannin kokoelmiin.[29] Nordmannilla oli ollut aikomuksena julkaista Krimin hämähäkeistä kuvitettu kirja, johon Olsonin yli 400 hämähäkkiakvarellia[30] liittyivät. Käsikirjoitus oli vuonna 1868 Pietarissa vaikuttaneen luonnontieteilijä Karl Eduard von Eichwaldin (1795–1876)[31] hallussa. Eichwald yritti saada työtä julkaistua sekä Venäjällä että Ranskassa siinä onnistumatta, mihin lienee ollut syynä värilitografioiden painatuksen kalleus.[32] Vuonna 1963 Nordmann julkaisi kuvittamattoman teoksen Suomen hämähäkkifaunasta: Erstes Verzeichniss der in Finnland und Lappland bisher gefundenen Spinnen, Araneae / von Alexander von Nordmann[33].

Nordmannin merkitys eläintieteelliselle museolle oli suuri. Museon kokoelmat kasvoivat muun muassa Mannerheimin kovakuoriaiskokoelmien[34] hankinnan sekä Nordmannin paleontologisten löytöjen ansiosta. Ne edustavat hänen Paleontologie Südrusslands[35] -teoksensa tyyppinäytteitä.[36] Nordmann jäi heikentyneen terveytensä vuoksi täysin palvelleena eläkkeelle virastaan keväällä 1866 ja kuoli 25. päivänä kesäkuuta samana vuonna. Hän oli kaikkien kotimaisten ja yhdentoista venäläisen ja ulkomaisen tieteellisen seuran kunniajäsen sekä seitsemällä huomattavalla arvonimillä palkittu tiedemies.[37] Nordmannin akvarellit jäivät yli 150 vuodeksi unohduksiin Luonnontieteellisen keskusmuseon arkistoihin. 1800-luvulla oli hyvin yleistä, että tiedemiehet itse kuvittivat omia tutkimuksiaan. Kuvitustyö saatettiin myös antaa ammattimaiselle kuvittajalle. Nordmannin arkistomateriaaleista löytyy yhdeksän perhosia kuvaavaa arkkia, joiden alalaidassa lukee ”Kindermann pinxit Odessa”. Teksti viittaa siihen, että Nordmann on ehkä tilannut maalaukset Odessan vuosinaan. Nordmannin arkistomateriaalista löytyneiden, luista ja hampaista tehtyjen piirroskuvien vertaaminen Palaeontologie Südrusslands -kirjasarjan litografioihin osoitti, että kahdestatoista piirrosarkista kahdeksan on kirjan kuvien alkuperäispiirroksia tai luonnoksia niihin. Luut ovat Kišinjovin ja Kertšin alueen luolista[38]. Teossarjassaan Palaeontologie Südrusslands[39] hän esittelee luulöytöjensä näytteitä piirroskuvin. Kaikkien 28:en kuvataulun alkuperäispiirroksia ei ole säilynyt, mutta esimerkiksi sukupuuttoon kuolleen hyeenalajin Nordmann kuvasi tieteelle uutena sukuna. Piirrosten provenienssista ei ollut epäilystä, sillä useissa niistä on Nordmannin nimikirjoitus. Neljää piirrosta, jotka esittävät luita ja kalloa, ei ole julkaistu. Osa piirrosarkeista vastaa suoraan yhtä litografia-arkkia, osa kuvaa yksittäisiä luita, jotka ovat painetuilla arkeilla muiden samasta eläimestä lähtöisin olevien luiden kanssa. Piirrosten taso vaihtelee hyvin yksityiskohtaisista suurpiirteisiin. Kauneimpia ovat ne arkit, jossa koko litografiasivu tai sen puolikas on sommiteltu harmoniseksi kokonaisuudeksi ja luut on esitetty yksityiskohtaisesti. Arkiston kala-akvarellit ovat pääasiassa vuosilta 1834–37, ajalta, jolloin Nordmann työskenteli Odessassa. Se käy ilmi maalauksiin merkittyjen vuosilukujen sekä Mustanmeren rannikon paikkakuntien, kuten Odessa ja Sevastopol, perusteella. Vain osassa maalauksista on merkittynä paikka tai aika. Nordmann maalasi myös ainakin yhden akvarellin, uutena lajina kuvaamastaan särkikalasta Crenilabrus pusillus (Nordmann 1840), Pariisissa (Paris d. 22. Aug. 1839). Kalojen lopulliset määritykset Nordmann teki Pariisissa ja tarkistutti ne eläintieteilijä Achille Valenciennesilla (1794–1865). Fauna Pontican 60 kuvataulusta 32:ssa oli värillisiä kalakuvia, joiden maalaukset Nordmann oli tehnyt elävien kalojen mukaan, ja siksi niitä pidettiin hyvin luonnonmukaisina. Painatushanke oli suuri ja maksoi 60 000 frangia.[40]

Kansalliskirjastossa oleva, Viipurissa sijainneen Monrepos’n kartanon kirjasto on maamme merkittävin 1700- ja 1800 -lukujen kirjakokoelma, johon sisältyy myös Voyage dans la Russie meridionale -teossarja. Omana aikanaan näin kallista kirjasarjaa ei Suomeen hankittu toista kappaletta. Kun vertasin Fauna Pontican kuvia museosta löytyneisiin akvarelleihin, totesin, että 53 arkilla olevasta 61 eri kalalajista 30 lajia on Fauna Pontica -kirjan litografioiden alkuperäiskuvia. Aikaisemmin julkaisemattomia akvarelleja on 31 kappaletta. Osa näistä maalauksista on keskeneräisiä. Niissä silmät tai evät ovat kokonaan maalaamatta tai vain pohjamaalattuja. Valtaosassa julkaistuista kuvista sekä väritys että muut yksityiskohdat ovat täysin samanlaiset kuin akvarelleissa. Tekstilähteet eivät kerro, osallistuiko Nordmann itse painolaattojen kaivertamiseen tai värittämiseen. Nordmannin valvoessa itse litografioiden tekoa on hän voinut muuttaa alkuperäistä kuvaa haluamallaan tavalla. Toisinaan väritystä on hieman terävöitetty. Yhdessä litokuvassa on muutettu sommitelmallisista syistä kalan pään asentoa, yhdessä alkuperäinen maalaus on käännetty peilikuvakseen. Joissakin tapauksissa alkuperäinen maalaus on ollut hieman keskeneräinen, mutta se on saatettu valmiiksi painotyössä. Kuitenkin kaikista yksityiskohdista on selvästi havaittavissa, että maalaus on litografian alkuperäiskuva. Väritys on litografioissa säilynyt parempana kuin alkuperäisissä kuvissa, koska akvarellien paperi on toisinaan kellastunut voimakkaasti. Joissakin maalauksissa on eri lajinimi kuin painetuissa kuvissa, vaikka ne ovat kiistatta täysin samat. Lajinmäärityksen varmistuttua Pariisissa painokuva on saanut oikean nimen ja akvarellipaperiin on jäänyt aikaisempi määritys. Akvarellien paperien laatu vaihtelee ja eri kalalajien kuvat ovat erikokoisilla arkeilla. Pienin arkki on 18,8 x 16,5 cm ja suurin 37 x 23 cm. Arkin koko ei vastaa sille maalatun kalan kokoa. Joillekin arkeille on maalattu kaksi erilajista kalaa ja joillekin samasta kalasta useampi kuva eri suunnalta katsottuna. Kala-akvarellien tyyli ja värienkäyttö ovat yhteneväisiä. Koska kuvat ovat erillisessä kansiossa osana Nordmannin arkistoa ja koska niiden joukossa on kansilehti Nordmann Ichtyologische Beträige, voidaan niitä kaikkia pitää Nordmannin itsensä maalaamina. Viimeinen kalamaalaus, punasävyinen ahven, on päivätty Helsingissä 1862. Kuva vaikuttaa värityksensä perusteella keskeneräiseltä. Eichwald kertoo Nordmannin viimeisinä vuosinaan ja vielä kesällä 1864 Inkoon Barösundin saaristossa tutkineen eläviä kaloja ja niiden loisia, vaikka hän tuolloin oli pääasiassa kiinnostunut hämähäkeistä.[41]

Akvarellien joukossa on myös kuusi selkärangattomien eläinten näköiskuvaa tai anatomista piirrosta: yksi keskeneräinen hämähäkkiakvarelli, kaksi kuvaa skorpioneista ja kolme selkärangattomista merieläimistä. Osa näistä kuvista on julkaistu Fauna Pontican kuvaliitteessä. Lisäksi arkistossa on yksi keskeneräinen maalaus rupikonnasta (Bufo bufo) ja yksi maalaus kilpikonnasta.

Beringinmerellä eläneen ja sukupuuttoon metsästetyn stellerinmerilehmän (Rhytina stelleri) luuranko saatiin Helsingin yliopiston kokoelmiin vuonna 1861. Nordmann kuvasi tämän anatomisesti erikoislaatuisen luurangon artikkelissaan Beiträge zur Kenntniss des Knochen-baues der Rhytina stelleri (1863). Siinä esitellään eläimen luiden kuvia viidessä kuvataulussa, joissa kussakin on useampia kuvia. Ainakin osan näistä piirroksista teki taiteilija Olson.[42]

Vertasin Nordmannin kala-akvarelleja ja niistä tehtyjä litografioita kansainvälisen eläintieteellisen kirjallisuuteen, kuten esimerkiksi Georges Cuvierin (1769–1832) teoksen Decapoda kuvitukseen, joka oli painettu litografiatekniikalla vuonna 1832, sekä luonnontieteilijä Joseph Paul Gaimardin (1769–1858) teoksen Voyage en Islande et au Grönland (1838) kalojen kuviin.[43] Nordmannin maalaamien kalojen ja eläinten kuvat ovat piirrostensa tai värityksensä puolesta erinomaisen laadukasta työtä ja erittäin hyvää kansainvälistä tasoa. Sekä Cuvierin että Gaimardin teosten kuvituksen hieno värimaailma on verrattavissa Nordmannin kalojen litokuvien värityksen loistokkuuteen. Litografioiden painopaikkana Pariisi on tuohon aikaan ollut kansainvälisesti aivan huipulla, minkä vuoksi keisari Nikolai I määräsi Fauna Pontican painettavaksi juuri siellä. Voidakseen tarkastella Nordmannin arkiston kala-akvarellien tasoa ja Fauna Pontican kalaosuutta, on hyvä selvittää, minkälainen taso kalakirjoissa oli tuohon aikaan Suomessa ja Skandinaviassa.

Pehr Adrian Gadd (1727–1797) kirjoitti ensimmäisen Suomen kalalajistoa käsittelevän artikkelin Försök till Ichtyologia Fennica, jonka Åbo Tidningar julkaisi vuosina 1771 ja 1772. Esitys perustui Malmgrenin mukaan pitkälti Linnén työhön, ja lisäksi Gadd tukeutui ranskalaisen Bernard Lacépèden vuosina 1798–1803 julkaisemaan kalojen luonnonhistoriaan[44] ja sen vuoksi siinä oli mukana useita sellaisia kalalajeja, joita ei Suomen alueella esiintynyt.[45] Tämä ensimmäinen yritys kertonee silloisesta Suomen kalalajien tuntemuksen tilasta.

Fredric Wilhelm Radloff (1765–1838) kirjoitti toisen Suomen kalalajistoa käsittelevän artikkelin Förteckning öfver Ålands Fiskar vuonna 1795.[46] Artikkeli kertoi Ahvenanmaan kalalajeista, joiden määritys oli kolmea lukuun ottamatta oikein. Eläintieteen professori Anders Johan Malmgren (1834–1897) piti tätä esitystä systematiikaltaan parempana kuin Gaddin artikkelia.[47] Kolmannen kerran Suomen kalalajeja käsiteltiin Pehr Ulrik Ferdinand Sadelinin (1788–1858) vuonna 1819 ilmestyneessä Fauna Fennicassa.[48] Tämän artikkelin lajisto oli Malmgrenin mukaan virheellinen ja siihen kuului paljon sellaisia kalalajeja, joita ei Suomessa tavattu ja oli siksi käyttökelvoton.[49]

Malmgrenin Suomen Keisarillisen Aleksanterin yliopiston filosofiseen tiedekuntaan vuonna 1863 tekemä väitöskirja Kritisk öfversigt af Finlands Fisk-fauna oli seuraava kattava esitys Suomen kalalajistosta.[50] Nordmann toimi väitöskirjan ohjaajana. Kirja on kuvittamaton J. Müllerin systematiikkaan perustuva esitys niistä lajeista, joiden Malmgren uskoi kuuluvan Suomen lajistoon.[51] Suomen alueeksi hän luki kuuluvaksi luonnonmaantieteellisen alueen, jonka rajoina olivat Suomenlahti, Itämeri, Pohjanlahti, Varanginvuono, Vienanmeri ja Laatokka.[52]

Varhaisimmissa Suomessa ilmestyneissä kalakirjoissa kuvitus oli vaatimatonta. Esimerkiksi Aukusti Juhana Melan (1846–1904) teoksessa Suomen Luurankoiset kalakuvat oli kopioitu ulkomaisista teoksista. Niiden tyyli oli kirjava, mutta ne luonnehtivat riittävästi kuvattavaa lajia.[53] Teoksessa oli kymmenen kuvataulua, joissa oli esitettynä 215 mustavalkoista puupiirrosta. Varhaisimmat värikuvin kuvitetut kalakirjat Suomessa olivat Wilhelm von Wrightin ja Gösta Sundmanin teokset. Niiden painokuvat perustuivat akvarelleihin. Von Wrightin kuvittama Skandinaviens Fiskar-teossarjan ensimmäinen laitos (osat I–IV) julkaistiin vuosina 1836–1857 ja toinen laitos (V-XII) vuosina 1892–1895.[55] Sundmanin kuvittama Suomen kalat ilmestyi kahtenatoista vihkona vuosina 1883–1893. Näiden kalakirjojen alkuperäiskuvat eivät ole olleet minun nähtävilläni, ja olen tekstissäni joutunut tukeutumaan niistä esitettyihin kirjallisiin lähteisiin.

Von Wrightin veljesten taiteellinen lahjakkuus ja kiinnostus luontoon sekä sen kuvittamiseen on merkittävästi vaikuttanut kuvitettujen lintu- ja kalakirjojen syntyyn ja ollut lähtökohtana heidän taiteilijatoiminnalleen. He pidättäytyivät maalauksissaan mahdollisimman luonnonmukaisessa esittämistavassa.[56] Veljeksistä vanhin, Magnus (1805–1868), aloitti ornitologisten lintukuvien maalaamisen ja oli siten esimerkkinä nuoremmille veljilleen. Keskimmäinen veljeksistä, Wilhelm, toimi koko uransa ajan eläintieteellisenä kuvittajana. Hän ei muutamaa teosta lukuun ottamatta maalannut öljyväritöitä. Hän aloitti maalaamisen jo kuudentoista vuoden ikäisenä kotonaan.[57] Kuvien tekemisessä Wilhelm käytti muun muassa trompe l’œil -tekniikkaa, jonka tarkoitus oli saada kuvattava näyttämään paperilla niin oikealta, että se erehdytti katsojaa[58]. Tämän tekniikan hallitseminen kertoo taiteilijan kuvallisen ilmaisun taidoista. Veljeksistä nuorin, Ferdinand (1822–1906), oli taiteilija, jonka öljymaalaukset olivat suuria luontokuvauksia eläinaiheineen. Magnus von Wright alkoi 1820-luvulla toteuttaa kotimaista lintukuvastoa yhdessä veljensä Wilhelmin kanssa. Kuvatauluja syntyi 91:lle lajille yhteensä 104 kappaletta, näistä 50 oli Wilhelmin maalaamia. Opiskellessaan Tukholman taideakatemiassa Magnus tutustui kreivi Nils Bondeen, jonka kautta sai tehtäväkseen Ruotsin linnuston kuvittamisen. Hän kutsui Wilhelmin avukseen Tukholmaan. Vuoden työskentelyn jälkeen Magnus palasi Suomeen, mutta Wilhelm jäi Tukholmaan jatkamaan työtä. Sen päätyttyä hän laati akvarelleja Mörkön pitäjän perhosista ja hyönteisistä. Lintujen ohella Wilhelm maalasi lintujen munia, nisäkkäitä sekä nilviäisten kuoria. Ollessaan kiinteästi yhteydessä Ruotsin johtaviin eläintieteilijöihin hän tutustui Naturhistoriska Riksmuseetin intendentti Sven Lovéniin ja länsirannikolla asuneeseen kirkkoherra Ekströmiin, joiden kanssa alkoi yhteistyö Ruotsin länsirannikon kalakuvaston, Skandinaviens Fiskar, tekemisessä. C. Sundevall, C. U. Ekström ja B. Fries kirjoittivat tekstin ja Wilhelm maalasi teoksen 60 kuvataulua.[60] Kun hän oli lopettanut maalaamisen sairastuttuaan vuonna 1855[61], tilattiin Carl Erdmannilta teoksen toiseen laitokseen värittämättömiä ääriviivapiirroksia kaloista ja niiden anatomiasta.[62] Wilhelm von Wright ja Sundevall saivat arvostetun Letterstedtin palkinnon vuonna 1865 ja von Wright kultamitalin ja diplomin Lontoon kansainvälisessä kalanäyttelyssä vuonna 1883.[63]

Skandinaviens Fiskar -teoksessa julkaistujen kuvataulujen lisäksi taiteilijalta jäi useita valmiita julkaisemattomia kuvatauluja Ruotsin taideakatemian haltuun[64]. Taiteilija lahjoitti teoksen alkuperäiset kala-akvarellit vuonna 1875 Suomeen Societas pro Fauna et Flora Fennica -seuralle. Seuran pöytäkirjoista käy ilmi lahjoitus ja sitä seurannut kuvien lainaus Ruotsiin. Kuvat on merkitty palautetuiksi seuralle 1895. Alkuperäiskuvia ei kuitenkaan enää löytynyt seuran arkistoista, kun professori Lauri Koli niitä kyseli kirjoittaessaan artikkelia Wilhelm von Wright: Kalat -teokseen. Gustaf Röttger (Gösta) Sundman, syntyjään Boldt (1854–1914) oli suomalainen konsuli, kirjailija ja taiteilija, joka piirsi ja julkaisi useita luonnontieteellisiä kuvateoksia. Sundman kävi kuusi luokkaa lyseota ja perusti Helsinkiin oman litografisen laitoksensa. Perittyään ottoisänsä kauppaneuvos Carl Wilhelm Ignatius Sundmanin hän kustansi itse kirjojensa julkaisun. Näistä suurin oli Suomen kaloja esittelevä Finlands Fiskar. Tekstin niihin kirjoittivat professori Odo Morannal Reuter (1850–1913) ja eläintieteellisen museon amanuenssi Akusti Juhana Mela (1846–1904).[66] Sundman oli poikkeus, koska hän kuvitti teoksensa itse, valvoi omassa kirjapainossaan painolaattojen valmistusta sekä kustansi painatuksen. Yhteistyö kirjoittajan ja kuvittajan välillä näyttää sujuneen hyvin. Sundman ei ollut taiteilija, vaan liikemies, jolla oli huomattavia taiteellisia kykyjä. Hänen kuvitustyötään arvostetaan suuresti.

Sundman julkaisi myös Suomen lintujen munia käsittelevän kuvateoksen Finska fågelägg – Suomen lintuin munia[67] ja kuvakirjan Suomen petolinnuista Finlands Rof-fåglar[68]. Se on jäänyt tuntemattomammaksi kuin Sundmanin muut julkaisut ehkä poliittisia merkityksiä saaneen, kantta koristavan hakaristireunuksen takia. Sundmanin kala-akvarellit on maalattu elävistä tai vastapyydetyistä kaloista. Sundman matkusti paljon saadakseen kaloja mallikseen mukanaan akvaario, jossa kaloja voitiin pitää elossa maalauksen ajan, jotta väritys saataisiin mahdollisimman luonnonmukaiseksi. Finlands Fiskar -teoksen alkuperäiskuvat ovat säilyneet Sundmanin suvun yksityisomistuksessa. Luonnontieteellisen keskusmuseon emeritusintendentti, kalatutkija Lauri Koli kuvaa tekstissään, miten hänellä on ollut mahdollisuus henkilökohtaisesti tarkastella Sundmanin alkuperäisiä akvarelleja. Niitä hän luonnehtii työpiirustuksiksi, joissa on merkintöjä eväruotojen ja suomujen lukumäärästä sekä numeroilla koodattuja merkintöjä väreistä. Värien määrä kuvissa vaihteli kahdeksasta kymmeneen. Koli vertaili alkuperäisiä akvarelleja ja litografioita ja kertoi niiden täysin vastaavan toisiaan väritykseltään. Poikkeuksen tekevät hopeahohtoiset värit, joita lisättiin vasta painettuun kuvaan. Hän myös laski kuvista kalojen suomujen lukumääriä ja totesi Sundmanin myös laskeneen ne kullekin kalalajille oikein. Vaativan painotyön Sundman teki aluksi omassa litografisessa ateljeessaan ja myöhemmin ajanpuutteen takia osan myös Tilgmannin painossa ja Tryckeri Bolagetissa. Eri painopaikkojen vaikutusta kuvien laatuun Koli ei havainnut. Sundman valvoi painatuksia ja on saattanut valmistaa itse kaikki litokuvat.[69]

Nordmannin, Sundmanin ja von Wrightin kalakuvien vertailu on haasteellista, sillä kirjoissa ei ole esitetty samoja kalalajeja. Nordmannin kalat ovat suurelta osalta Mustameren lajeja, kun taas von Wrightin ja Sundmanin kalalajit ovat pohjoismaisia. Kaloista löytyy kuitenkin lähisukuisia, samaan biologiseen sukuun kuuluvia lajipareja. Kun vertasin Nordmannin ja Sundmanin kalakirjojen kuvitusta keskenään, totesin, että myös Sundmanin kuvat ovat sekä teknisesti että väritykseltään hyvää kansainvälistä tasoa. Suomen kalalajisto on vaatimattomamman väristä kuin esimerkiksi suolaisten merien kalat. Sen vuoksi ne eivät ole yhtä näyttäviä kuin jotkut Nordmannin tai Gaimardin[70] kalojen litografiat. Nordmannilla on kuva Mustanmeren alueen idänkuhasta ja Sundmanilla täkäläisestä kuhasta. Kalat on maalattu sekä kaiverrettu litografioiksi ammattitaitoisesti ja luonnollisen kalan väritys on saatu niissä hyvin esiin. Von Wrightin kalojen kuvista löytyy suolaisten merien kaloja, joiden vertaaminen Nordmannin litografioihin on helppoa. Molemmista löytyy värikkäitä ja eksoottisen muotoisia lajeja. Teosten teknistä tasoa on helpompi verrata, kun niissä esiintyy eri tyyppisiä ja rakenteisia kaloja. Painokuvan värien loisto on molempien tekijöiden kuvissa samaa tasoa ja viivapiirros hienoa ja elävää. Mielestäni molempien tekijöiden kalalitografiat ovat sekä taiteellisesti että tieteellisesti samaa tasoa ja niitä voidaan pitää kansainvälisestikin erittäin laadukkaina. Nordmannin Callionymus festivus ja von Wrightin Callionymus lyraovat ahvenkaloihin kuuluvia merikokkilajeja, joiden kuvista voidaan nähdä, että molemmat kuvittajat ovat pikkutarkan huolellisesti paneutuneet kalan kaikkiin yksityiskohtiin ja värityksen vaihtelevuuteen.

Nordmannin Labrus prasostictes -huulikalalaji ja von Wrightin Labrus dispar, sinihuulikala ovat väritykseltään loisteliaita. Niissä voidaan nähdä häivähdys elävän kalan väriloistosta, kun se ui vedessä valon osuessa suomuihin. Maalausprosessi vie aikaa, vaikka olisikin tehnyt yksityiskohtaisen ja pikkutarkan pohjapiirroksen lyijykynällä vasta hetki sitten kuolleesta kalasta, muuttuu sen väritys kun se kuolee ja nostetaan pois vedestä. Nordmann ja von Wright ovat tunteneet mallinsa hyvin ja tutkineet niiden väritystä elävää kalaa tarkkailemalla. Alexander von Nordmann kasvoi Turun Akatemian suojissa luonnontieteeseen suuntautuneeksi tiedemieheksi. Hän lähti jatkamaan opintojaan Berliiniin Turun palon antaessa sysäyksen yliopiston vaihtamiseen. Samalla hän pääsi tutustumaan Euroopan johtaviin tiedemiehiin ja solmi elinikäisiä ystävyyssuhteita heidän kanssaan. Mullistavat tieteelliset havainnot selkärangattomista eläimistä ja niitä käsittelevät artikkelit tekivät Nordmannista laajalti tunnetun ja arvostetun tiedemiehen. Korkeatasoiset tieteelliset kuvitukset auttoivat häntä tieteen saralla eteenpäin yhdessä maineikkaan tutkimuksen kanssa. Nordmannin kuvitukset Fauna Ponticaan ilmestyivät ennen von Wrightin ja Sundmanin teoksia. Nordmann oli asunut vuosikymmenet ulkomailla, ensin Saksassa ja sitten Venäjän keisarikunnan eteläosassa, Odessassa. Hän teki yhteistyötä aikansa huomattavimpien tutkijoiden parissa. Kansainvälinen kirjallisuus ja sen kuvituksen taso olivat hänelle tuttuja. Hänen vertailukohteinaan eivät olleet suomalaiset, vaan eurooppalaiset ja kansainväliset teokset teksteineen ja kuvineen. Jälkimaailma mieltää Nordmannin tiedemiehenä, tutkijana ja yliopistoprofessorina. Harva tietää hänen taiteellisista kyvyistään. Kirjallisuudessa on joitakin mainintoja Nordmannin kuvitustyöstä Berliinin vuosilta. Tuolloin hän kuvitti sekä omia tutkimuksiaan että toisten tutkijoiden tieteellisiä artikkeleita. Nordmannin taiteelliset kyvyt olisivat riittäneet myös taiteilijan ammattiin, mutta hän oli omistautunut tieteelle ja tutkimukselle. Fauna Pontican kolmannen osan kuvaliitteen (osa neljä) tekemisestä on myös kirjallisuudessa mainintoja. Teoksen tekstiosuus on kaikkien luettavissa verkossa[71]. Siinä on joitakin mustavalkoisia tuokiokuvia matkakuvauksen yhteydessä.

Kun tutkin Kansalliskirjastossa Fauna Pontican litografioita ja alkuperäisiä akvarelleja vieretysten, oli ilmeistä, että maalaukset ovat juuri tuon teossarjan alkuperäiskuvia. Luonnontieteellisen keskusmuseon arkistossa olleista 61 kalalajin akvarelleista 30 on Fauna Pontican litografioiden alkuperäiskuvia. Akvarelleista 31 on aikaisemmin julkaisemattomia. Myös osa arkistossa olevista luupiirroksista osoittautui Nordmannin Palaeontologie Südrusslands -teoksen alkuperäiskuviksi. Valokuvasin Nordmannin akvarelleja ja Fauna Pontican litokuvia vertailua ja myöhempää tutkimusta varten. Myös valokuvat osoittavat selkeästi kuvien yhteyden ja varmistavat Nordmannin Luonnontieteellisen keskusmuseon arkistossa olevien maalausten tekijäksi. Luonnontieteellisen keskusmuseon arkistoissa olevien Alexander von Nordmannin akvarellien ja piirrosten kulttuurihistoriallinen arvo on huomattava. Sen lisäksi, että ne ovat osa maineikasta tutkimustyötä, ne selventävät 1800-luvun tiedemiehen työskentelytapoja. Ne tiedemiehet, jotka eivät kyenneet itse tekemään kuvitustyötä, joutuivat palkkaamaan siihen ammattimaisen kuvittajan tai taitavan opiskelijan.

Wilhelm von Wrightin kalojen litografioiden taso oli kansainvälisesti tunnustettua ja palkittua. Sundmanin kalalitografioita on myös pidetty korkeatasoisina. Vertailu osoittaa niiden olleen yhtä laadukkaita. Kuvittajana Nordmann edustaa oman aikansa kansainvälistä kärkeä. Hänen tekemänsä kalakuvitus Fauna Pontica -teokseen on täysin verrattavissa kansainväliseen eläinkuvitukseen, sen taiteelliseen ja tieteelliseen tasoon. Kuvat ovat teknisesti erittäin tarkkoja ja värien käsittelyltään taiteellisen varmalla kädellä maalattuja. Ranska oli johtavia maita 1800-luvun litografioiden painamisessa ja siksi myös Nordmannin kalojen litografiat ovat alansa parasta laatua. Alkuperäisten akvarellien paperin laadun vaihtelevuus ja ajan tuoma paperin kellastuminen ovat jonkin verran himmentäneet niiden alkuperäistä väritystä, mutta siitäkin huolimatta kuvat ovat verrattoman kauniita. Nordmannin, von Wrightin ja Sundmanin kalateokset edustavat sellaista kuvatyyppiä, jossa kuvan kohde on esitettynä irrallaan ympäristöstään, kuvat ovat myös irrallaan kulttuurisista ja aikakausiin liittyvistä painolasteista ja siksi ajattomia. Nordmann ei ole noussut esille kuvittajana, vaan merkittävänä ja monialaisena tieteen tekijänä, tiedemiehenä. Yhtenä syynä siihen, että hänen kuvituksensa ovat useimmille tuntemattomia, on Voyage dans la Russie méridionale et la Crimée -teossarjan harvinaisuus. Se on aikanaan ollut hyvin arvokas kirjasarja eikä sitä ole hintansa takia hankittu yliopistojen tai kirjastojen kokoelmiin Suomessa. Kirjasarjan tekstiosat ovat nykyään saatavilla sähköisessä muodossa. Kansalliskirjaston saama Monrepos’n kirjastolahjoitus on pitänyt Fauna Pontican tutkijoiden saatavilla. Ilman sitä tämän tutkimuksen teko olisi ollut vaikeaa.

Eino Ruutsalo (1921–2001) oli Suomen taidekentällä poikkeuksellisen monipuolinen hahmo, joka uransa aikana teki yli 40 elokuvaa, muun muassa kokeellisia elokuvia, kulttuuridokumentteja ja neljä pitkää elokuvaa, sekä yli 2000 muuta teosta, muun muassa grafiikkaa, maalauksia, kuvarunoja ja valokineettisiä teoksia. Hän oli eri taiteenlajien välillä työskentelevän nykytaiteilijan prototyyppi joka liikkui sujuvasti myös kansainvälisillä kentillä. Ratkaiseva sysäys Ruutsalon päätymisessä taiteilijan uralle oli se, että hän pääsi stipendin turvin lukuvuodeksi 1949–1950 opiskelemaan kuvataidetta New Yorkiin Parsons School of Designiin. Tarkastelen tässä artikkelissa Ruutsalon vaiheita New Yorkissa vuosina 1949–1952, kaupungissa samoihin aikoihin kehittynyttä abstraktia ekspressionismia sekä näiden kahden asian suhdetta. On esitetty, että Ruutsalo olisi New Yorkissa tutustunut abstraktiin ekspressionismiin ja tuonut sieltä mukanaan Suomeen uusimpia taiteellisia vaikutteita.[1] Esimerkiksi Maaretta Jaukkuri kirjoittaa Ruutsalosta kirjassaan Muutosten pyörteissä (2011): ”Hän oli opiskellut New Yorkissa 50-luvun [po. 40-luvun] lopulla ja tutustunut siellä abstraktiin ekspressionismiin”.[2] Niin houkuttelevalta kuin tämä yhteys kuulostaakin, todellisuudessa Ruutsalon suhde abstraktiin ekspressionismiin ei ollut lainkaan näin selkeä. Artikkelini lähtökohta on biografisessa tutkimuksessa, sillä Ruutsalon persoonaa ja uraa ei toistaiseksi ole juurikaan tutkittu.[3] Taidehistoriallisessa tutkimuksessa biografinen lähestymistapa jäi välillä hieman katveeseen muodikkaampien metodien tieltä, mutta viime aikoina sen arvostus on jälleen ollut nousussa.[4] Biografisen tutkimuksen paluusta ovat osoituksena esimerkiksi artikkelikokoelmat The Challenges of  Biographical Research in Art History Today (Taidehistorian seura 2013) ja Historiallinen elämä – biografia ja historiantutkimus (SKS 2014).[5] Olen saanut perikunnalta käyttööni Eino Ruutsalon yksityisarkiston, jota kukaan ei ole aiemmin käynyt läpi. Se sisältää muun muassa Ruutsalon julkaisemattoman muistelmakäsikirjoituksen, kirjeenvaihtoa, muistiinpanoja, lehtileikekansioita, valokuvia, näyttelyluetteloita jne. Ehdin myös haastatella Eino Ruutsalon vaimoa Helena Ruutsaloa (1924–2012) ja saada häneltä ensikäden tietoa perheen vaiheista New Yorkissa vuosina 1949–1952. Muistitietoa olen tarkistanut kirjallisten lähteiden avulla. Lisäksi olen tukeutunut aiheeseen liittyvään tutkimuskirjallisuuteen. Toisen maailmansodan ja saksalaismiehityksen myötä Pariisi menetti asemansa kansainvälisen taidemaailman keskuksena. Monet maineikkaat Pariisissa asuneet taiteilijat, kuten André Breton, Marc Chagall, Salvador Dali, Max Ernst, Fernand Legér ja Piet Mondrian muuttivat Yhdysvaltoihin sotaa pakoon.[6] Pariisissa uskottiin, että kaupungin 1920- ja 1930-lukujen taidehegemonia voitaisiin palauttaa sodan jälkeen, mutta New York osoittautui vahvemmaksi.[7] Kriitikot Clement Greenberg ja Harold Rosenberg tekivät 1940-luvun jälkipuoliskolta lähtien New Yorkia tunnetuksi amerikkalaisen avantgarden majakkana ja Pariisin merkittävänä seuraajana. Sodan aiheuttaman katkoksen jälkeen New Yorkissa päästiin päivittämään tiedot ranskalaisen taiteen tilasta, kun Whitney Museum of American Art järjesti helmikuussa 1947 laajan katselmuksen Painting in France, 1939–1946. Clement Greenbergille tuo näyttely oli sokki, sillä hänen mielestään sen taso osoittautui jopa huonommaksi kuin samassa museossa nähtyjen amerikkalaisen taiteen vuosinäyttelyiden, joiden kehnoa tasoa hän oli ankarasti kritisoinut.[8] Partisan Review -lehdessä maaliskuussa 1948 julkaistussa esseessään ”The Decline of Cubism” Greenberg julisti, että New York on ottanut Pariisin paikan kansainvälisen taidekentän suunnannäyttäjänä.[9] Harold Rosenbergin mielestä oli harhaanjohtavaa väittää New Yorkia uudeksi Pariisiksi, koska asema, joka Pariisilla oli kansainvälisen taiteen koelaboratoriona toiseen maailmansotaan asti, ei ollut monistettavissa.[10] Joka tapauksessa kansainvälisen taidemaailman painopiste ja etenkin avantgarden keskus siirtyi toisen maailmansodan jälkeen Pariisista New Yorkiin. Samoihin aikoihin New Yorkissa syntyi eurooppalaisen modernismin pohjalta uutta taidetta, jota ryhdyttiin kutsumaan abstraktiksi ekspressionismiksi.[11] Lähtiessään syksyllä 1949 New Yorkiin taidekouluun Eino Ruutsalo oli siis enemmän ajan hermolla kuin osasi aavistaakaan.

Clement Greenberg ja Harold Rosenberg käyttävät New Yorkin 1940- ja 1950-lukujen taidemaailmaa käsittelevissä teksteissään ristiin termejä modernismi ja avantgarde tekemättä selkeää eroa niiden välille.[12] Tässä artikkelissa tarkoitan käsitteellä modernismi 1860-luvulta 1960-luvulle ajoittuneita kuvataiteen uutta luovia suuntauksia, joissa painottuivat formalistiset lähtökohdat, eli teoksen muoto sen sisältöä luovana tekijänä. Käsitteellä avantgarde viittaan modernismin kauden kokeellisiin taidemuotoihin, joilla tavoiteltiin taiteen sisäisiä esteettisiä uudistuksia ja/tai taiteen avulla toteutettavia yhteiskunnallisia uudistuksia.

Abstrakti ekspressionismi oli alkanut kehittyä New Yorkissa toisen maailmansodan aikana, kun joukko taiteilijoita haki uutta ilmaisua vapaan assosiaation pohjalta. He katsoivat, että maalauksen tuli kummuta taiteilijan sisältä ilman viitteitä ympäröivään todellisuuteen.[13] Vuosina 1947–1948 keskeiset abstraktit ekspressionistit löysivät oman tunnusomaisen tyylinsä: Jackson Pollock alkoi tehdä valutusmaalauksiaan, Barnett Newman viivamaalauksiaan, Mark Rothko värikenttämaalauksiaan, Robert Motherwell elegia-sarjaansa ja Willem de Kooning siirtyi täysabstraktiin elemaalaukseen.[14] Vaikka abstrakti ekspressionismi ei ollut tyylillisesti yhtenäinen, vaan eri taiteilijoiden teokset poikkesivat hyvinkin paljon toisistaan, heitä yhdistivät tietyt teemat ja teoriat.[15]

Yhdysvalloissa abstraktia ekspressionismia on perinteisesti pidetty ensimmäisenä autenttisena amerikkalaisena taidesuuntana ja omaperäisenä kontribuutiona Euroopassa syntyneeseen modernismiin.[16] Termiä abstrakti ekspressionismi (”Der abstrakte Expressionismus”) oli kuitenkin käytetty ensimmäisen kerran jo vuonna 1919 Saksassa. New Yorkissa esiteltiin 1930-luvulla aktiivisesti eurooppalaista modernismia. Nimetessään vuonna 1939 Art in Our Time -näyttelyn luettelossa Wassily Kandinskyn ”aikamme tärkeimmäksi abstraktiksi ekspressionistiksi” saksalaiseen ekspressionismiin perehtynyt New Yorkin modernin taiteen museon MoMAn johtaja Alfred H. Barr, Jr. koki elvyttävänsä vanhan termin – ei keksineensä uutta. Termin historia tuntui kuitenkin unohtuneen, kun Robert Coates ilmoitti New Yorker -lehteen vuonna 1946 kirjoittamassaan kritiikissä ristivänsä amerikkalaisen sodanjälkeisen maalaustaiteen ”roiski ja töhri -koulukunnan” (”splatter-and-daub school”) abstraktiksi ekspressionismiksi. Jatkosodassa Eino Ruutsalo palveli hävittäjälentäjänä Tiiksjärvellä Vienan Karjalassa. Ilmojen halki kiitävän lentokoneen ohjaamosta nähdyt Vienan Karjalan maisemat tekivät Ruutsaloon lähtemättömän vaikutuksen, ja tuota liikkeen kokemusta hän tavoitteli sittemmin myös taiteessaan.[18] Monet Ruutsalon sukupolven miehet palasivat sodasta traumatisoituneina, mutta Eino Ruutsalon vaimo Helena Ruutsalo arveli, että tämä purki mahdolliset sotatraumansa toimintatarmoonsa ja taiteelliseen työskentelyynsä, sillä sodan jäljet eivät hänessä ainakaan ulospäin näkyneet.[19] Eino Ruutsalo ei myöskään juuttunut sotaan henkisesti vaan siirtyi sujuvasti uusiin virtauksiin, avantgardistisista kokeiluista toisiin ja oli kuin kotonaan myös 1960-luvun murroksessa.[20]

Vuonna 1945 Ruutsalo perusti sotalentäjäkaveriensa Topi Vuorisen ja Aapo Tulkin kanssa huumorilehden nimeltä Myrkky ja mylväys, joka ilmestyi puoli vuotta ja lopetettiin neljän numeron jälkeen, kun sen painamiseen ei säännöstelyn vuoksi saatu enää paperia. Viimeisen numeron painos oli 10 000 kappaletta.[21] Samoihin aikoihin Ruutsalo kokeili kykyjään myös kirjailijana ja julkaisi tuon ajan viihdelukemistojen konventioita parodioivan veijariromaanin Toropainen tyrmätään (1945).[22] Ruutsalo perusti myös yhdessä Aapo Tulkin ja Paavo Leinon kanssa somistustoimiston, joita ei vielä tuolloin ollut montaa Helsingissä. Vaikka kaveruksilla ei ollut aiempaa kokemusta alalta, he pääsivät somistamaan muun muassa näyttelyosaston Helsingin ensimmäisille suurmessuille.[23] Sen jälkeen Ruutsalo työskenteli Aeron mainososastolla mainospäällikön apulaisena.[24] Kun kotimaiset kuviot alkoivat tuntua ahtailta, Ruutsalo hakeutui syksyllä 1947 Tukholmaan töihin yhdessä ystävänsä Aarre ”Asse” Salon kanssa. Asse oli taitava piirtäjä, jolla oli kokemusta mainosgraafikon työstä. Assen siivellä myös Ruutsalo pääsi ruotsalaiseen Stella-Reklam-mainostoimistoon töihin.[25] Pian Eino Ruutsalo kutsui tulevan vaimonsa Helena Aaltosen seurakseen Tukholmaan, jossa tämä sai työpaikan kirjeenvaihtajana optisen alan maahantuojan palveluksessa. Työskenneltyään Tukholmassa vajaan vuoden ja mentyään siellä kihloihin pariskunta palasi Helsinkiin, jossa heidät vihittiin tammikuussa 1949.Vaikka modernismi rantautui Suomeen jo 1910-luvulla, maamme taide-elämässä 1920-luvulta 1940-luvulle vallinneen kansallisen suuntauksen vuoksi se vakiinnutti asemansa meillä vasta 1950-luvulla.[27] Itsenäisyyttä edeltäneiden vuosien tapaan suomalaiset taiteilijat olivat myös 1920- ja 1930-luvulla tehneet opintomatkoja ulkomaille, etenkin tärkeimmäksi taidemaaksi koettuun Ranskaan. Sodan jälkeen kun matkustaminen helpottui, opintomatkat Pariisiin yleistyivät.[28] Pariisi veti puoleensa taidemaalareita, kun taas kuvanveistäjät hakivat oppia Italiasta.[29] Sen sijaan Bostonin liepeillä Pittsfield Art Schoolissa vuonna 1949 opiskellut Rolf Sandqvist (1919–1994)  ja New Yorkissa Parsons School of Designissa lukuvuonna 1949–1950 opiskellut Eino Ruutsalo olivat tiettävästi ensimmäiset suomalaiset, jotka saivat taidekoulutusta Yhdysvalloissa sodan jälkeen. Nähtyään Helsingin Sanomissa ilmoituksen, jossa tarjottiin tilaisuutta opiskella taidetta New Yorkissa, Ruutsalo päätti lähettää hakemuksen. Hän ei juurikaan uskonut mahdollisuuksiinsa tulla valituksi, koska hänen siihenastiset  taidekokemuksensa olivat peräisin Aeron mainososastolta ja Ruotsista Stella-Reklamista, rajoittuen julisteiden ja kuvitusten piirtämiseen sekä mainosten ulkoasun suunnitteluun. Aiempia taideopintoja hänellä ei ollut eikä myöskään kotitausta tavallisessa työläisperheessä ohjannut häntä taiteen pariin. Ruutsalon yllätykseksi Parsons School of Design kuitenkin myönsi hänelle stipendin syksyllä 1949 alkavaan lukuvuoden mittaiseen kuvataiteen opiskelujaksoon New Yorkissa. Stipendi kattoi opiskelun, mutta ei matkoja ja elinkustannuksia.[31] Ruutsalo tarttui tilaisuuteen ja lensi syyskuussa 1949 Yhdysvaltoihin. Kuukautta myöhemin hänen vaimonsa Helena saapui elokuussa syntyneen Annika-tyttären kanssa laivalla Göteborgista New Yorkiin, jossa perhe asui ensimmäisen vuoden alivuokralaisena eri puolilla kaupunkia.[32] Kulujen kattamiseksi Ruutsalo teki opiskelun ohella erilaisia hanttihommia. Hän työskenteli työnvälitystoimistossa, hoidellen monistusta ja muita toimistoapulaisen tehtäviä aina iltakahdeksaan. Iltatyöstä maksettiin sen vaatimattomuudesta huolimatta ihan siedettävää palkkaa.[33]

Kävi ilmi, että Parsons School of Designin opiskelijat olivat enimmäkseen varakkaista perheistä lähtöisin ja tulivat toinen toistaan hienommilla autoilla kouluun. Vähävaraisella suomalaisopiskelijalla oli vaikeuksia sopeutua joukkoon. Ruutsalo on kertonut kokeneensa itsensä amerikkalaisessa taidekoulussa hyvin ulkopuoliseksi sikälikin, että hänestä käytettiin siellä nimitystä ”meidän venäläinen ystävämme”.[34] Piirtämisessä ja maalaamisessa Ruutsalo katsoi kuitenkin pärjäävänsä muille opiskelijoille hyvin. Opetusohjelmaan kuului elävän mallin piirtämistä, anatomiaa ja akvarellimaalausta sekä eräitä käyttötaiteen alueita. Ruutsalon mukaan opiskelu vieraassa maassa, puutteellisella kielitaidolla olisi ollut hankalaa ellei kysymyksessä olisi ollut opiskelu kuvan kielellä. Päivät taidekoulussa kestivät aamukahdeksasta kolmeen tai puoli neljään ja olivat ohjelmaltaan työntäyteisiä. Erityisesti Ruutsaloa kiinnostivat anatomian piirrostunnit, koska ”ihmiskeho on jatkuvia yllätyksiä täynnä”. Eniten hän piti ensivaikutelmaan perustuvista nopeista asentotutkielmista eli croquis-piirustuksesta.[35]

New Yorkin museoiden kokoelmien ääressä taideopiskelija oli hukkua runsaudenpulaan. Ruutsalo pyrki tutkimaan suurten mestareiden töitä ja selvittämään, mihin kunkin maalaustaiteellinen merkitys perustui. Erityisesti hän piti niistä päivistä, jolloin koko taidekoulun luokka siirtyi tarkastelemaan maalauksia jonnekin kaupungin museoista:

    Tuntui rakentavalta kulkea luokan mukana jättiläismäisen Metropolitan Museum   of Artin loputtomissa saleissa kuvalta kuvalle, vaikka ei tunnontarkasti olisi     kuunnellutkaan maailmanhistoriallisten merkkiteosten kohdalla opettajan    kaartelevia ja teosta piiritteleviä selostuksia. Tulipa nekin työt näin nähdyksi.     Sieltä tuntuivat löytyvän kaikki taidemaailman mestariteokset. Oliko Eurooppaan jäänyt enää mitään? Jaa, no olihan Eremitaasiin vielä ainakin jäänyt Repinin Volgan lautturit ja Sallisen Hihhulit Ateneumiin.[36]

Perinteistä amerikkalaista maalaustaidetta esitellyt Brooklynin taidemuseo näytti olevan opettajien erityisessä suosiossa. Siellä Ruutsaloon tekivät vaikutuksen muun muassa Edward Hopperin työt.[37] Ruutsalolla oli tapana viedä vaimonsa Helena ja tyttärensä Annika sunnuntaisin samoihin näyttelyihin, joissa hän oli taidekoulun luokan kanssa viikolla käynyt.[38] Myös American Museum of Natural History kuului taideopiskelijoiden vierailuohjelmaan. Siellä he maalasivat luonnoslehtiöihin Amerikan alkuperäisväestön kulttuuriperintöä. Amerikan alkuperäiskansojen kulttuuria käsittelevällä osastolla Ruutsaloa kiinnostivat kaikkein eniten toteemipaalut eläinmuotoineen ja värikkäästi maalattuine puuleikkauksineen. Toisinaan opiskelijat lähetettiin maalaustarvikkeiden kanssa etsimään arkirealismia New Yorkin köyhien kortteleiden takapihoilta. ”Joidenkin mielestä sieltä taisi löytyä amerikkalaisuuden todellinen sielu”, Ruutsalo havainnoi. New Yorkissa oli 1930-luvulla virinnyt voimakas kiinnostus Amerikan alkuperäiskansojen taiteeseen. Vuonna 1931 Grand Central Galleries järjesti runsaasti huomiota saaneen näyttelyn Exposition of Indian Tribal Arts, ja seuraavina vuosina Brooklyn Museum, American Museum of Natural History sekä Museum of American Indian isännöivät useita väliaikaisia ja pysyviä Amerikan alkuperäiskansojen taidetta esitteleviä näyttelyitä. MoMAssa oli vuonna 1941 esillä suuri katselmus Indian Art of the United States.[40] Tuolloin vielä omaa maalaustyyliään etsinyt Jackson Pollock näki tässä MoMAn näyttelyssä navajointiaanien hiekkamaalauksia, jotka hän sen jälkeen mainitsi usein inspiraation lähteekseen. Myös meksikolaiset seinämaalarit José Clemente Orozco ja David Alfaro Siqueiros antoivat Pollockille merkittäviä vaikutteita. Vuonna 1936 Pollock osallistui New Yorkissa Siqueirosin kokeelliseen työpajaan, jossa maalia kaadettiin, valutettiin ja roiskittiin lattialla vaakasuorassa oleville levyille – maalaustekniikka, josta sittemmin tuli Pollockin tavaramerkki.[41]

Jo varhaisessa vaiheessa Clement Greenberg ryhtyi nostamaan Pollockia amerikkalaisen modernismin jalustalle. Osana tuota prosessia Greenberg halusi tietoisesti unohtaa kuvaan sopimattomat seikat, kuten Pollockin aiemmat hapuilevat tyylikokeilut tai meksikolaisten seinämaalarien vaikutuksen Pollockin kehitykseen.[42] Harold Rosenberg ryhtyi kutsumaan Pollockin maalausprosessia nimellä action painting. Rosenberg lanseerasi termin Art News -lehdessä joulukuussa 1952 julkaistussa esseessään ”The American Action Painters”. Rosenbergin mukaan kuvan tuli heijastaa maalaustapahtumaa spontaanina, valmistelemattomana eleenä, jota ei rajoita pyrkimys esittävyyteen.[43] Rosenberg oli myös pitkälti vastuussa abstraktin ekspressionismin vakiinnuttamisesta ideologisesti yhtenäisenä liikkeenä identifioimalla sen eksistentialistiseksi taiteeksi.[44]

Greenberg näki New Yorkin koulukunnan (”New York School”) avantgarden puhtaasti esteettisenä ilmiönä, joka syntyi kun joukko modernismin tradition laajentamiseen sitoutuneita taiteilijoita piti vuosina 1943–1946 ensimmäiset yksityisnäyttelynsä Peggy Guggenheimin Art of This Century -galleriassa.[45] Serge Guilbaut puolestaan katsoo, että abstraktin ekspressionismin ideologia sopi New Yorkin taidemarkkinoille, jotka yrittivät etsiä korvaajaa sodan vuoksi katkenneelle ranskalaisten teosten tuonnille ja löytää kansallisen kulttuuri-identiteetin jolla edetä kansainväliselle taidekentälle. Guilbaut’n mukaan Yhdysvaltain liberaali eliitti koki kylmän sodan kaudella abstraktin ekspressionismin sellaisten itselleen tärkeiden arvojen, kuten yksilönvapauden, rohkeuden ja alkuperäisyyden taiteellisena ilmentymänä, jonka katsottiin sopivan eurooppalaisen älymystön asenneilmapiirin muokkaukseen.[46] Yhdysvaltain liberaalilla eliitillä oli tosin vaikeuksia vakuuttaa maansa konservatiivit siitä, että abstrakti ekspressionismi edusti amerikkalaisia arvoja. Vuonna 1949 George Dondero piti Yhdysvaltain kongressin edustajainhuoneessa kuuluisan puheen, jossa hän yhdisti modernin taiteen kommunismiin. Amerikkalaisessa taidekoulussa viettämänsä vuoden aikana Eino Ruutsalo oppi piirtämistä ja maalaamista. Hän pääsi myös tutustumaan eräisiin maailman suurimmista museoista ja näkemään niissä maailmankuulujen taiteilijoiden töitä. Parsons School of Designissa Ruutsalo harjaantui työskentelemään impulsiivisesti perushavainnon pohjalta. Croquis-piirustuksessa opiskelijoiden piti pysyä elävän mallin vaihtuvien asentojen rytmissä, vaikka aikaa oli joskus vain 30 sekuntia. Ruutsalo huomasi tuolloin, että nopea työskentelytapa sopi hänelle, ja myös opettaja kehui hänen ”huitaisujaan”.[48] Impulsiivisesta työskentelystä tuli sittemmin Ruutsalon tavaramerkki.

Taidekoulussa Ruutsalo oli tutustunut intialaiseen opiskelijaan, joka oli saanut Yhdysvaltain tiedotustoimistosta filmitöitä. Hänen vinkistään Ruutsalo päätyi tekemään suomenkielisiä äänityksiä Voice of American lyhytfilmeihin. Helena Ruutsalon mukaan kyse ei tässä tapauksessa kuitenkaan ollut propagandaelokuvista vaan luontodokumenteista. Äänitystehtävien kautta Ruutsalo tutustui paikallisiin elokuvastudioihin ja innostui hankkimaan myös oman elokuvakameran. Ruutsalo taltioi vaikutelmiaan New Yorkista käytettyjen tavaroiden puodista ostamallaan 35 mm Eyemo-kameralla, joka oli Yhdysvaltain armeijan ylijäämätavaraa. Näiden tuokiokuvien tuloksena syntyneen ensimmäisen elokuvansa New York –  usvainen kaupunki Ruutsalo leikkasi valmiiksi palattuaan Suomeen vuonna 1952.[49] New Yorkin pilvenpiirtäjien, keskikaupungin ihmisvilinän ja mainostulvan lisäksi Ruutsalo poimi tähän kymmenminuuttiseen kaupunkitutkielmaansa myös leikkivien lasten ja laitapuolen kulkijoiden kaltaisia inhimillisiä yksityiskohtia. Vaikka kyseessä oli vasta harjoitelma, lopputulos osoittaa, että Ruutsalolla oli jo tuolloin visuaalista silmää, joka erottaa tämän elokuvan tavanomaisista turistifilmeistä.[50]

Päätettyään stipendiaatti-lukuvuotensa Parsons School of Designissa keväällä 1950 Ruutsalo pestautui rakennusmieheksi Long Islandin Levittownin lähiön työmaalle, jossa oli rakenteilla sadoittain omakotitaloja. Ruutsalon mukaan työmaa muistutti rangaistussiirtolaa:

“Kysymyksessä oli ns. avoin työmaa, jota eivät koskeneet mitkään ammattiliittojen lait eikä asetukset. Se amerikansuomalainen porukka, jonka mukana autolla kuljin töihin, teki jokseenkin ympäripyöreitä työpäiviä. Kun aamuhämärissä oli lähdetty kohti Long Islandia ajamaan, tultiin iltahämärissä Harlemiin, jossa asuttiin.”[51]

Myöhemmin Ruutsalo pääsi New Yorkin osavaltion pääkaupunkiin Albanyyn töihin lyömään pientalojen seiniin koristepaanua, mikä oli jo ”siistiä ja maltillista työntekoa Levittownin avorääkkiin verrattuna”. Levittownin työpestin aikana tuttu talonmies järjesti Ruutsalon perheelle vuokra-asunnon Harlemista osoitteesta 20/21 Lexington Avenue, jonka naapurustossa asui siihen aikaa saksalaisia, italialaisia ja suomalaisia. Ruutsalo työskenteli New Yorkissa myös suomalaisen arkkitehti Erkki Aarnion toimistossa ja oppi siellä muun muassa perspektiivipiirustusta.[53] Muiden töiden ohella Ruutsalo senttaili New Yorkista Suomeen lehtijuttuja, joita julkaisivat muun muassa Ilta-Sanomat, Seura ja Kuva. Juttujen aiheet vaihtelivat ”amerikkalaisesta ikkunamainonnasta savolaissilmällä” (Mainostaja), Joe Lousin ja Ezzard Charlesin väliseen nyrkkeilyn raskaan sarjan mestaruusotteluun (Ilta-Sanomat) ja Niagaran putouksiin (Ilta-Sanomat), tai  kuvanveistäjä Arvi Tynyksen Haitin pääkaupunkiin Port-au-Princeen tekemistä veistoksista (Kuva), pakinoihin joissa ”suomalainen Kopu, joka on muuttanut asumaan rapakon taakse New Yorkiin, kertoo kokemuksistaan maailmankaupungin hullunmyllyssä” (Seura).[54] Amerikansuomalaiseen lehteen New Yorkin Uutiset Ruutsalo kirjoitti tunteisiin vetoavia juttuja, joissa kannustettiin antamaan Amerikan Karjalaisten Liitolle vaatelahjoituksia ja muita avustuspaketteja lähetettäväksi lapsille Suomen Karjalaan.[55] Ruutsalo osoittautui sujuvasanaiseksi lehtimieheksi, joka kykeni omaksumaan kuhunkin eri lehteen ja juttutyyppiin sopivan kirjoitustyylin. Vakavimmista aiheista hän kirjoitti virallisella nimellään, Ilta-Sanomien human interest -jutut julkaistiin nimellä Kopu Ruutsalo, kun taas Seuran pakinoiden kirjoittajaksi oli merkitty pelkkä ”nimimerkki” Kopu. Ruutsalo oli saanut lempinimen Kopu sotaväessä. Nimi pysyi käytössä koko loppuiän, eikä kukaan tuttu kutsunut häntä Einoksi vaan Kopuksi.[56]

Eino ja Helena Ruutsalo eivät tyttärensä Annikan kanssa aikoneet kuitenkaan jäädä amerikansuomalaisiksi vaan palasivat New Yorkista laivalla Göteborgin kautta Suomeen huhtikuussa 1952.[57] New Yorkin taideopinnot ja taidemuseot antoivat Eino Ruutsalolle ratkaisevan sysäyksen lähteä taiteilijan uralle. Helena Ruutsalon mukaan tärkeä tekijä tässä kuvataiteilijan kutsumuksen heräämisessä oli myös New Yorkissa asunut kuvanveistäjä Arvi Tynys (1902–1959), jonka kanssa Eino Ruutsalo kävi pitkiä keskusteluja taiteesta. Yhdysvalloissa abstrakti ekspressionismi tavoitti aluksi vain pienen, valikoituneen yleisön, joka koostui kaupunkilaisista taide- ja kirjallisuuspiireistä sekä tietyistä ”seikkailunhaluisista” mesenaateista ja yhteiskunnallisen eliitin jäsenistä. Keskiluokkainen yleisö teki abstraktista ekspressionismista pilaa, ja työväenluokkainen yleisö ei enimmäkseen ollut siitä edes tietoinen.[59] Kun Jackson Pollock esitteli tammikuussa 1948 Betty Parsonsin galleriassa ensimmäistä kertaa sittemmin klassikoiksi kohonneita valuttamistekniikalla tehtyjä maalauksiaan, näyttelyssä kävi vain kourallinen väkeä, lähinnä maalarikollegoja, kriitikoita, taidekauppiaita ja museoammattilaisia.[60] Life-lehden elokuussa 1949 julkaisemassa artikkelissa ”Jackson Pollock. Is he the greatest living painter in the United States?” todettiin Pollockin maalausten herättävän ristiriitaisia reaktioita.[61] Pettyneenä teostensa heikkoon myyntiin Jackson Pollock siirtyi vuonna 1952 Betty Parsonsin galleriasta Sidney Janisin galleriaan.[62] Abstrakti ekspressionismi keräsi taidekriitikoiden kehuja jo 1940-luvun lopulla, muttei saavuttanut laajemman yleisön hyväksyntää tai mainittavaa kaupallista menestystä ennen 1950-luvun puoliväliä.[63]

Kuten alussa mainittiin, on esitetty, että Ruutsalo olisi New Yorkissa tutustunut abstraktiin ekspressionismiin ja ollut täten omalta osaltaan tuomassa Suomeen tuon ajan uusimpia taiteellisia virtauksia. Ruutsalon aloittaessa opintonsa Yhdysvalloissa vuonna 1949 abstrakti ekspressionismi oli kuitenkin vasta syntynyt, ja sitä esiteltiin edelläkävijä-gallerioissa, mutta ei vielä museoissa tai julkisissa kokoelmissa.[64] Clement Greenbergin ja Harold Rosenbergin harmiksi esimerkiksi MoMAn johtaja Alfred H. Barr, Jr. keskittyi näyttelypolitiikassaan tuolloin vielä eurooppalaiseen taiteeseen.[65] Ruutsalon mukaan on harhaluulo, että hän olisi New Yorkissa nuorena taideopiskelijana ja aloittelevana maalarina astunut suoraan amerikkalaisen taiteen avantgardeen ja imenyt sieltä vaikutteita.[66] Myös Bostonin liepeillä Pittsfield Art Schoolissa stipendiaattina vuonna 1949 opiskellut Rolf Sandqvist on kertonut, että tuohon aikaan Yhdysvalloissa oli esillä lähinnä eurooppalaista taidetta ja eurooppalaisia sotaa paenneita taiteilijoita, eikä abstrakti ekspressionismi vielä näkynyt.[67]

Näkemystä, ettei Ruutsalo vuosina 1949–1952 New Yorkissa asuessaan vielä perehtynyt abstraktiin ekspressionismiin, tukee myös se, että Suomeen palattuaan hän etsi pitkään omaa maalaustyyliään ja irtautui esittävyydestä vasta 1950-luvun lopulla. Ruutsalon mukaan hänen oma ”abstrakti ekspressionisminsa” – jota hän kutsui myös rytmimaalaukseksi – syntyi suomalaisen ekspressionismin pohjalta.[68] 1950-luvun lopulla Ruutsalo ja muut Brondan vintin maalarit pyrkivät päivittämään kotimaisen ekspressionismin irti kansallisista painotuksista, kohti vapaata muotoa ja täysabstraktia ilmaisua. Asuessaan New Yorkissa 1940- ja 1950-luvun vaihteessa Ruutsalo vasta opiskeli taidetta ja tutustui kuvataiteen klassikoihin. Toki New Yorkissa vietetty ajanjakso laajensi hänen kokemuspiiriään ja antoi kansainvälistä perspektiiviä. Kansainvälisen avantgarden Ruutsalo saavutti kuitenkin vasta myöhemmin 1960-luvun kokeiluissaan.

Lähes tarkalleen 50 vuotta sitten Palazzo Strozzissa Firenzessä saatettiin päätökseen Alvar Aallon (1898–1976) elämäntyötä esitellyt näyttely, joka oli ollut laajin ja kattavin siihenastisista Aalto-näyttelyistä. Juhlapuheissa Aaltoa tituleerattiin suurimmaksi elossa olevaksi arkkitehdiksi, jonka kykyä löytää ihmislähtöinen saumaton yhteys luonnon ja tekniikan välillä luonnehdittiin ainutlaatuiseksi. Paljon myönteistä huomiota kerännyt suurnäyttely muodostuikin yhdeksi arkkitehdin uran huippukohdista.

Siihen nähden, mikä asema Aallolla on arkkitehtuurin historiassa ja tutkimuksessa, on hänen näyttelytoiminnastaan ja niiden merkityksestä hänen uralleen ja maineelleen kirjoitettu ällistyttävän vähän. Tässä kirjoituksessa puolen vuosisadan takaisen Firenzen-näyttelyn rakentumista ja vastaanottoa esitellään Alvar Aalto -museon arkistojen ja aikalaislehdistön välityksellä.  Lähteet piirtävät esiin monivaiheisen tarinan, johon mahtuu niin viivästyksiä, vastuksia, inhimillistä lämpöä kuin pikkumaisuuttakin. ” ’Aallon tuotanto on esitelty täällä seikkaperäisemmin kuin missään ennen koko maailmassa’, sanovat firenzeläiset ylpeinä siitä, että tämä kunnia on tullut heidän osakseen.” Nämä Maaseudun tulevaisuuden (20.11.1965) rivit edustavat kotimaisen lehdistön tyypillistä, varauksettoman ylistävää reaktiota Firenzessä marraskuun 14. avattuun näyttelyyn. Näyttely todellakin oli ensimmäinen Alvar Aallon koko siihenastista tuotantoa esitellyt katselmus, jossa oli esillä niin rakennussuunnitelmia, huonekaluja, valaisimia, lasia kuin maalauksiakin, ja ensi kertaa myös alkuperäisiä luonnoksia. Puitteissakaan ei ollut huomauttamista. 1500-luvun alussa valmistunut mahtipontinen Palazzo Strozzi on Firenzen suurin yksityinen renessanssipalatsi, joka oli toiminut 1940-luvulta alkaen merkittävien kansainvälisten näyttelyiden, kuten Guggenheimin kokoelman esittelyn, tyyssijana.

Mittavat näyttelyt ovat tyypillisesti hitaita prosesseja. Palazzo Strozzin tapauksessa tie ideasta avajaisiin kesti pitkälti yli kaksi vuotta. Varhaisin näyttelyä koskeva maininta on peräisin kesältä 1963. Heinäkuussa päivätyssä kirjeessä Firenzen talvinäyttelykomitean puheenjohtaja Domenico Benini kiittelee Aaltoa tämän myötämielisyydestä näyttelyideaa kohtaan ja ehdottaa näyttelyn ajankohdaksi seuraavaa helmikuuta. Benini viittaa aiempiin keskusteluihin, joiden välittäjänä oli toiminut Roberto Wis, Suomeen asettunut italialainen kielitieteilijä ja Italian kulttuuri-instituutin johtaja. Dokumentit eivät paljasta kuka ja milloin ajatuksen näyttelystä keksi, mutta sen voi arvella liittyvän Palazzo Strozzin näyttelyperinteisiin, joissa arkkitehtuuri oli ollut alusta pitäen mukana. Strozzissa oli esitelty Frank Floyd Wrightin tuotantoa 1951, ja 1963 meneillään oli laaja Le Corbusier -näyttely. Idean isä saattoi olla Carlo Ludovico Ragghianti, paikallinen poliitikko, taideteoreetikko ja kriitikko, joka oli kytköksissä Strozzin näyttelytoimintaan. Hän toimi arkkitehtuurin tiedekunnan puheenjohtajana ja vaikutti seuraavina vuosina aktiivisesti Aalto-näyttelyn muotoutumiseen. On todennäköistä, että Ragghianti tai joku hänen lähipiiristään sai idean arkkitehtuuriteeman jatkamisesta ja piti Aaltoa sopivana seuraajana. Aallon toimisto lähetti vastauksensa syyskuussa. Roberto Wisin välitettäväksi annetussa kirjeessä Aalto kertoo, ettei yleensä suostu näyttelypyyntöihin, mutta suostuu tekemään poikkeuksen Palazzo Strozzin merkittävyyden vuoksi. Ajankohdaksi hän ehdotti helmikuun sijaan vuodenvaihdetta 1964–65. Lisäksi Aalto ilmaisi halunsa tehdä Strozziin kokonaan uuden näyttelyn ja pyysi saada palatsin pohjakaavan.

Aallon tosiaan tiedetään kieltäytyneen useista näyttelykutsuista, joukossa muutamia merkittäviäkin poisjääntejä, kuten Washingtonin Smithsonian Institutionin näyttely 1952.[1] Kirjeestä aistittava nyrpeys saattoi silti olla näennäistä, sillä Aalto osasi sanoa myös kyllä näyttelyille, joita hänen töistään oli tehty 1930-luvulta alkaen.  Sotien jälkeen hänen tuotantoaan oli ollut esillä 1947 Helsingin taidehallissa (yhdessä Ainon kanssa), 1954–55 Tukholmassa, ja 1957 Baselissa (Mies van der Rohen kanssa). Berliinissä pidettiin 1963 laaja Aalto-näyttely, joka kiersi seuraavina vuosina Saksassa, Sveitsissä ja Yhdysvalloissa. Osa kiertueen materiaalista päätyi myös Strozziin. Firenzen-näyttely edusti hänelle siirtymistä suurten retrospektiivien luokkaan, ja sen laajennettu toisinto oli esillä Ateneumissa 1967 – Ateneumin näyttelyluettelo on käännös Strozzin vastaavasta ja kertoo suunnilleen mitä Firenzessäkin oli esillä. Hieman muunneltuna jättinäyttely oli esillä Tukholmassa 1969.

Ehdotus oli tuskin muutoinkaan huomiosta nauttineelle Aallolle epämieluisa: Strozzin maine kansainvälisten suurnäyttelyiden pitopaikkana ja näyttelyn laajuus varmasti mairittelivat häntä. Vaakakupissa saattoi painaa myös hänen vanha rakkautensa Italiaan, erityisesti Venetsiaan ja Toscanaan. Aallot kävivät Firenzessä todennäköisesti jo häämatkallaan 1924. Ainon valokuvat todistavat ainakin hänen käyneen kaupungissa 1920-luvulla ja ikuistaneen filmille Palazzo Strozzin jykevän nurkkauksen, mustan avoauton ja ajanmukaista herrasväkeä. Alvar ihastui Italiaan loppuiäkseen, sekä kulttuurisesti että ammatillisesti, ja vieraili maassa sittemmin lähes vuosittain. Strozzin näyttelyssä 40 vuotta Toscanan seutuun kestänyt rakkaus sai tavallaan täyttymyksensä. Vastustelussa oli kaiketi kyse turhasta kursailusta, jolla Aalto halusi kenties vaikuttaa tuleviin kumppaneihinsa. Liekö asialla ollut vaikutusta vai ei, mutta näyttelytoimikunnan seuraavissa kirjeissä ”maestroa” kohdellaan erityisen hienovaraisesti ja kunnioittavasti. Neuvottelut käynnistyivät syksyllä 1963. Aluksi näyttelyä kaavailtiin loppuvuodelle 1964. Kyseessä olisi ollut Michelangelon syntymän 500. juhlavuoden päättävä näyttely ja siten erityinen kunnianosoitus Aallolle. Yhteydenpito tapahtui nyt ilman välikäsiä. Aallon toimiston puolesta viestintää hoiti sihteeri Helga Mattson, monitoiminainen, joka hoiti kirjeenvaihtoa suomen ja ruotsin ohella suvereenisti saksaksi, englanniksi, ranskaksi ja italiaksi. Italialaisen valtuuskunnan oli tarkoitus tulla tapaamaan Aaltoa Helsinkiin, mutta sopivan ajankohdan löytäminen ja ylipäätään Aallon tavoittaminen osoittautui haasteelliseksi. Useammin kuin kerran sihteeri Mattson vastaa sähkeeseen vain todeten maestron olevan matkoilla. Kertaalleen (8.11.) Mattson jo toivottaa delegaation tervetulleeksi, vain ilmoittaakseen seuraavana päivänä sähkeitse Aallon olevan sittenkin taas matkoilla.

Joulukuussa 1963 Benini lähetti Suomeen äärimmäisen tahdikkaan mutta syvää pettymystä huokuvan kirjeen. Hän kertoi pitävänsä erittäin valitettavana, ettei tapaaminen ollut järjestynyt, ja toivoi Aallon ilmoittavan itse ajankohdan, jolloin tämä voisi saapua Firenzeen. Benini kertoi firenzeläisten odottavan näyttelyä kiihkeästi ja vakuutti kaiken olevan kunnossa. Kirjeen sävystä päätellen maestron omapäinen luonne ja hänen tapansa luottaa muiden kärsivällisyyteen olivat tulleet Beninille tutuiksi kantapään kautta.

Aalto halusi kaiketi varmistua olennaisimmasta ennen kuin oli valmis uhraamaan aikaansa ylimääräiseen matkaan – Aallon Italian-matkat keskittyivät joko hiihtämiseen tai auringonottoon, eikä talvinen Toscana tarjonnut häävejä mahdollisuuksia kumpaankaan. Joulun alla hän tiedusteli kirjeitse, miten suurella summalla järjestävä taho voi osallistua kustannuksiin. Beninin mentyä takuuseen, että järjestäjät kustantavat materiaalien matkakulut, laitteiston ja katalogin, lupasi arkkitehti lähteä matkaan.

Alvarin ja hänen toisen vaimonsa Elissan matka toteutui omaehtoiseen ja ennakoimattomaan tapaan kuten maestrolle oli ominaista. Sihteeri Mattson tiedotti 6.2., että arkkitehti ja rouva Aalto ovat lähteneet edellisenä päivänä Saksaan. Oleskeltuaan tovin Pariisissa he asettuisivat Bardonecchian talviurheilukeskukseen Piemonteen ja viipyisivät siellä Helmikuun 25. päivään saakka. Kirjeen mukaan Aalto voisi käydä Firenzessä Bardonecchiasta käsin ja toivoo yhteydenottoa hotelliinsa.

Takarajasta huolimatta tapaaminen järjestyi vasta 26. Helmikuuta Firenzen Palazzo Vecchiossa. Paikalla olivat Benini, Carlo Ragghianti, Firenzen matkailuviraston johtaja Raffaello Torricelli sekä Aallon oppilas, piemontelainen arkkitehti Leonardo Mosso, jolle päävastuu näyttelyn taiteellisesta puolesta oli siirtymässä. Tapaamisessa puhuttiin todennäköisesti ainakin rahasta, jota tarvittiin lisää: Aallon toimisto osoitti maaliskuun alussa peruskoulun isänä tunnetulle opetusministeri Reino Oittiselle muistion. Siinä valtiolta vaadittiin 4 miljoonan markan rahoitusta, jota ilman ”ainutlaatuinen” näyttely ei toteutuisi. Muistion sävy on painostava, ja lopulta rahoitus järjestyikin. Tämä tapahtui kaiketi liian myöhään, sillä jossain vaiheessa ennen syksyä 1964 näyttely päätettiin siirtää syksyyn 1965 – Michelangelon juhlavuoden päättäminen jäi siis Aallolle haaveeksi. Aallon ylimielinen asenne ministeriötä kohtaan voi liittyä hänen asemaansa. Arkkitehtipiireissä Aaltoa oli kritisoitu, mutta kotimaan julkinen sana palvoi ja tiesi palvovansa supliikkia maailmanmiestä. Suomen kuvalehti kirjoitti elokuussa 1965 Aallon julkaisemista Helsingin keskustan suunnitelmista tavalla, josta voi lukea näpäytyksen lehdistön hampaattomuutta kohtaan: ”Pääkohdiltaan erinomainen työ ei herättänyt kritiikkiä juuri missään. Aallon arvosteleminen edes joistakin yksityiskohdista olisi ollut epäintelligenttiä, siihen olisi tarvottu lähes suorastaan moukkamainen rohkeus.” (SK 33/1965)

Satiirissa oli perää. 1960-luvun puolivälissä Aallon nimi oli vakiovieras lehtien kulttuurisivuilla, ja suhtautuminen häneen oli poikkeuksetta arvostavaa. Kansainväliset tunnustukset, kilpailumenestykset ja ylistävät lehtikirjoitukset olivat tehneet Aallosta kulttuurisankarin, jolle suomalaisessa keskustelussa veti vertoja vain Sibelius. Aalto myös tunsi arvonsa: Göran Schildtin elämäkerran mukaan arkkitehti omaksui 1950–60-luvulla elitistisen ja kalliin elämäntyylin yöpyen vain luksushotelleissa ja teettäen vaatteensa huippuräätäleillä – tapa joka muodostaa merkillisen ristiriidan hänen luonnonläheisyyttä ja inhimillistä mittakaavaa korostaneiden taiteellisten ihanteidensa kanssa. Huhtikuussa 1964 Aalto ilmestyi Milanoon tavatakseen Leonardo Mosson. Milanossa puhuttiin mitä ilmeisimmin Strozzista, sillä Mosso ja toinen Aallon oppilas Federico Marconi ryhtyvät pian edistämään näyttelyä. Mosso (s. 1926) ja Marconi (s. 1932) olivat nuoren polven arkkitehtejä, jotka olivat toimineet harjoittelijoina Aallon toimistossa 1950-luvulla ja työskennelleet vuosia hänen alaisuudessaan. Heidän vastuulleen jäi toteuttaa näyttely Aallon visiota kunnioittavalla tavalla. Toukokuussa 1964 kaksikko käväisi Firenzessä, ilmeisesti tutustumassa suunnitelmiin ja tapaamassa silmäätekeviä. Jokin heitä ei miellyttänyt, sillä 8.6. päivätyssä muistiossa he syyttävät firenzeläisiä järjestelyjen ontumisesta ja uhoavat vetäytyvänsä projektista, ellei toiminta parane. Räksytyksellä oli kaiketi vaikutusta, sillä järjestelykomitean ensimmäinen virallinen kokous pidettiin 20.9. Torricellin johtamaan komiteaan kuului parisenkymmentä Firenzen kulttuurielämässä vaikuttanutta henkilöä. Näyttelyn ajankohdaksi määrättiin suosiolla 7.11.1965–6.1.1966, ja avustaviksi kuraattoreiksi nimettiin arkkitehdit Pierluigi Spadolini ja Riccardo Gizdulich.

Avustajatkaan eivät olleet keitä tahansa: Spadolini (1922–2000) oli muotoilija ja arkkitehti, joka toteutti Firenzessä 1960-luvun lopussa merkittäviä projekteja. Gizdulich (1908–1983) oli taistellut toisen maailmansodan loppuvaiheessa partisaanina Mussolinin vastaisessa vastarintaliikkeessä, ja hänet tunnettiin sotasankarina. Italiassa monella kulttuurin ja politiikan merkkitekijällä oli 1960-luvulla partisaanimenneisyys, ja Aallon näyttelyn aikoihin Firenzen kulttuurielämä oli vahvasti vasemmistolaisissa käsissä.

Syksyn 1964 kuluessa saatiin monet käytännön asiat komitean johdolla järjestykseen. Torricelli kirjoitti Aallolle 26.11. tiedottaen näyttelysuunnitelman saaneen muotonsa – edistymistä alleviivaten kirje oli kirjoitettu ”Opera di Alvar Aalto” -näyttelyn viralliselle paperille. Kirjettä seuraa liki vuoden mittainen tyhjiö Aallon ja järjestelykomitean välisessä yhteydenpidossa. Järjestelyt etenivät kaiketi omalla painollaan niin Firenzen kuin Helsinginkin päädyissä. Kesän 1965 alussa Aallot lomailivat Venetsian Lidolla, mutta Firenzeen he eivät vaikuta olleen yhteydessä. Vain yhdessä välitöntä vastausta vaille jääneessä kirjeessä toimisto tiedustelee Leonardo Mossolta, onko Firenzestä kuulunut mitään. Vielä alkukesästä asialla ei toisin sanoen vaikuta olleen kiire.

Aktivoituminen tapahtui elokuun 1965 lopulla, jolloin järjestelykomitea, Mosso ja Aallon toimisto alkoivat kuumeisesti metsästää puuttuvaa aineistoa. Torricelli tiedusteli 23.8. Muuramen kirkon piirustuksia Lapuan hiippakunnan tuomiokapitulista. Aalto puolestaan komensi ilman suurempia kohteliaisuuksia maailmankuulua valokuvaaja Ezra Stolleria lähettämään Maison Carrésta kuvia, jotka on otettu uima-altaalta terassia päin. Kirjeet vahvistavat sen mitä Schildt toteaa Aallon elämäkerrassa: kirjeiden kirjoittelu ja niihin liittyvät tavanomaiset kohteliaisuudet eivät olleet maestron suurimpia vahvuuksia. Kirjeenvaihto hoituikin pitkälti Elissan ja Helga Mattsonin varassa Alvarin keskittyessä lyhyisiin ja varsin koruttomiin sähkeisiin. Syyskuussa Mattson kyseli näyttelymateriaalia Essenistä, kopiota Villa Mairean valokuvista valokuvaaja Pierre Berdoylta ja Wolfsburgista kuvia Aallon töistä. Materiaali ja laskut pyydetään lähettämään suoraan Leonardo Mossolle Firenzeen.

Kaikki ei aina sujunut kuin tanssi: Zürichin näyttelyn jälkeen muutamat pienoismallit ja kuljetuslaatikot olivat vahingoittuneen kuljetuksessa Zürichistä Esseniin. Essenistä kerrottiin, että pienoismallien viat saatiin poistettua siten, etteivät ne olleet huomattavissa edellisen vuoden näyttelyssä Essenin Amerikahausissa, mutta kuljetuslaatikot pitäisi korvata uusilla. Tähän oli aluksi hankala löytää puuseppää, mutta lopulta kaupunginteatterin johtaja lupasi ottaa asian kontolleen ja pienoismallit saatiin matkaan. Myöskään Aallon omapäisyys ja joustamattomuus eivät aina edistäneet näyttelyn asiaa. Mosso toivoi näyttelyyn suurennoksia Kaunis koti -lehdessä olleista Riihitien sisätiloja esittävistä kuvista, mutta sihteerin välittämä vastaus oli tyly: kuvat eivät miellytä maestroa, joten niitä on turha anella.

Vaikeuksista huolimatta asioilla vaikuttaa olleen taipumus järjestyä. Louis Carré organisoi uuden valokuvaussession, ja Aalto sai Maison Carrésta haluamansa kuvat uima-altaan suunnalta. Kirjeenvaihto elämäntavoiltaan kosteiden ystävysten välillä on luku sinänsä. Vastauksensa yhteydessä Carré haukkuu Pariisin tuoreen biennaalin kammottavuudeksi ja kertoo häipyvänsä parantolaan eteläiseen Ranskaan. Post scriptumissa hän pyytää Aaltoa vaikenemaan siitä nolosta tosiseikasta, että seuraavat viikot hän juo vettä.

Syksyn kuluessa lehdistötiedotteet kohottivat odotuksia. Tiedotteissa Aallon ylistys on kursailematonta, ja hänet mainitaan ”ehkä suurimmaksi elossa olevaksi arkkitehdiksi.” Vetonaulaksi nostetaan Helsingin keskustasuunnitelmaa esittävä kymmenmetrinen pienoismalli. Lokakuussa avajaisten läheisyys alkoi näkyä kirjeenvaihdossa: Kaupunginjohtaja Lelio Lagorio kertoi firenzeläisten odottavan näyttelyä, piti sitä globaalisti merkittävänä ja arveli sen lujittavan Suomen ja Italian ystävyyttä. Aallon vanha ystävä Maire Gullichsen pyysi lähettämään näyttelyjulisteita hotelliinsa Baden-Badeniin. Samalla Maire, joka kirjoitti kirjeensä epäselvällä käsialalla eurooppalaisten luksushotellien pienille muistilapuille, tilasi häpeilemättä läjän avajaisten kutsukortteja ystävilleen ja pyysi varaamaan huoneen Firenzestä. Helga Mattson teki työtä käskettyä: varatessaan hotellin Aalloille teki hän varauksen myös Mairelle. Hotelli oli hulppea Villa Medici Via del Pratolla vanhan keskustan tuntumasta ja pikkukävelyn päässä Palazzo Strozzista. Varauksen mukaan Aaltojen huoneistossa tuli olla kaksi vuodetta, kylpyhuone ja pieni olohuone.

Myös käytännön puolella edettiin. Pääosa näyttelyesineistä lähti Victor Ekin kuljetusyhtiön rekalla Helsingistä 18.10. matkaten Ruotsin ja Saksan halki Firenzeen. Muuta materiaali näyttelyyn tuli ainakin Essenistä, Carrélta, Berdoylta, Stollerilta ja ilmeisesti Leonardo Mossolta, joka oli lainannut Aallolta alkuperäispiirroksia. Lisäksi Elissa toi mukanaan joitain piirustuksia suomalaisista kohteista. Avajaisia juhlittiin näyttävästi sunnuntaina 14.11.1965. Juhlallisuudet pidettiin Palazzo Vecchiossa, Firenzen pääaukioita hallitsevassa massiivisessa keskiaikaisessa palatsissa. Näyttelyllä oli yhteiskunnallista painoarvoa, sillä kaupunginjohtaja Lagorion ohella paikalla olivat suurlähettiläs Oskar Vahervuori ja Italian parlamentin alahuoneen puhemies Brunetto Bucciarelli Ducci. Aallolle ojennettiin Firenzen kaupungin kultainen mitali, ja juhlapuheissa hänen elämäntyötään ylistettiin inhimillisen mittakaavan arkkitehtuurin voittokulkuna. Italialaisissa kannanotoissa painottuivat luonnonläheisyys ja suomalaisuus, kuten Milanon teknillisen korkeakoulun professorin Giovanni Muzion lausahduksessa: ”Aallon taiteen inhimillisyys on vailla kaikkea kumouksellista. Sen staattinen ja yhteiskunnallinen arvo on voinut puhjeta kukkaan vain hänen synnyinmaassaan Suomessa. … Hänen taiteensa on kytkeytynyt hänen ympäristöönsä, sillä on syvät juurensa Suomen kansassa ja luonnossa.” (MT 16.11.1965) Italialaisten ihannoiva ja primitiivisyyden mystifioinnin täyttämä näkemys Suomesta nousi esiin myös Ragghiantin puheessa, jossa tämä vertasi Aaltoa Franciscus Assisilaiseen, elämänrakkauden apostoliin, joka tulee toimeen niin luonnonvoimien kuin villieläintenkin kanssa. Puheiden jälkeen vieraat siirtyivät Strozziin. Juhlakalulle päivä oli ilmeisesti sekä palkitseva että raskas. Muutamissa lehtikuvissa esiintyy juhlavieraille pienoismalleja innokkaasti esittelevä säteilevä Alvar, kun taas toisissa otoksissa sankari näyttää kyllästyneeltä ja uupuneelta. Uuteen Suomeen 16.11. päätyneessä lehtikuvassa Aalto näyttää 52-vuotiaan Bucciarelli Duccin rinnalla harvinaisen väsyneeltä ja ennen aikojaan vanhentuneelta.

Uupumuksen voi ymmärtää. Näyttely jakaantui 20 saliin, jotka kattoivat noin 1000 neliömetriä. Kaikkiaan näyttelyssä oli esillä 168 arkkitehtonista kohdetta ja 210 design-esinettä. Esillä oli lisäksi merkittävä määrä alkuperäisiä piirustuksia ja kaksi öljyvärimaalausta: Musta pelto sekä Monitahokkaita -nimisinä tunnetut teokset.[2] Jälkimmäinen, yläviistoon oikealle kohoavia suunnikkaita esittävä maalaus on nykyään esillä Alvar Aalto -museossa.

Kussakin salissa oli esillä 1-3 arkkitehtonista pääkohdetta, jotka muodostivat temaattisen kokonaisuuden. Pääkohteet oli esitelty pienoismallien, valokuvien ja piirustusten avulla. Arkkitehtuurikohteet olivat esillä rinnan designin kanssa. Esimerkiksi salissa kaksi esiteltiin Rautatalon ja muiden helsinkiläisten kohteiden ohella mallikappaleita huonekaluja varten tehdyistä koivutaivutuksista. Omat temaattiset salinsa olivat saaneet muun muassa Helsingin keskustan suunnitelmat, Kulttuuritalo ja TKK, Paimion parantola ja Viipurin kirjasto, Säynätsalon kunnantalo ja Muuramen koetalo sekä Maison Carré. Yksi saleista oli omistettu näyttelyprojekteille (Turku 1929, Pariisi 1937, New York 1939). Kotimaan lehdistössä Aallon triumfi sai juhlavan vastaanoton. Uusi Suomi, Etelä-Suomen Sanomat ja Maaseudun tulevaisuus noteerasivat näyttelyn avajaiset useassa laajassa artikkelissa, jotka toistivat lehdistötiedotteiden palvovaa sanomaa. Näyttely liitettiin Wrightin ja Le Corbusierin näyttelyiden jatkumoon Palazzo Strozzissa, ja kultainen mitali mainitaan poikkeuksetta. Aikakauslehdistä Suomen Kuvalehti (49/1965) esitteli puolisivuisen kuvan Finlandia-talon pohjakaavasta todeten: ”Helsingin konserttitalon piirustukset on esitelty Firenzessä Alvar Aallon näyttelyssä.” Italialainen ylitsevuotavuus ja Aallossa nähty naturaali originellius saivat runsaasti huomiota. Maaseudun tulevaisuus siteerasi Milanon Triennalessa vaikuttanutta arkkitehti Angeldomenico Picaa, jonka mukaan Aalto oli vaikuttanut sotien jälkeen arkkitehtuurissa tapahtuneeseen ”asiallisuuteen siirtymiseen” jopa enemmän kuin Wright. Pican mukaan Aallon asiallisuus oli kuitenkin runollista ja säännöstä vapaata, eikä Aallolla siksi ole – hänen omaksi onnekseen – varsinaisia jäljittelijöitä.

Varsinkin alkuperäisluonnokset saivat ylistystä osakseen. Carlo Ragghianti mukaan (US 14.11.) ”Alvar Aalto on erinomainen piirtäjä, joka pystyy kehittämään unessa mielikuvituksellisia muotoja. Aallon piirrokset ovat mielestäni koko arkkitehtuurin historian kauneimpia, koska ne ihmeellisellä tavalla säilyttävät ja ilmaisevat syvän geologisen mielekkyyden, jonka arkkitehtuuri tällä hetkellä tajuaa sijoittaessaan rakennukset maaperään. … Näennäisesti alistuu taiteilija näiden [luonnon] muotojen alaisuuteen, mutta sitten todetaankin äkkiä, että hän on todella muuttanut maisemaa.”

Helsingin sanomat pysytteli avajaisten aikoihin hiljaa – sunnuntain kulttuurisivujen pääaihe oli Pentti Saarikosken uuden kokoelman arvio. Ensimmäinen artikkeli Aalto-näyttelystä julkaistiin 18. päivä, mutta viivästykselle oli syynsä: arvioija, Italiassa asunut Ritva Tano, oli tutustunut näyttelyyn omin silmin. Tanon kirjoitukset ovatkin tärkeä lähde mitä tulee tavallisen näyttelyvieraan havaintoihin ja tuntemuksiin. Tano tosin yhtyy ylistäjien kuoroon yhdistäen Aallon Firenzen perinteisiin – hänen mukaansa ”saman kiinteän yhteyden ihmisen ja arkkitehtuurin välillä, jonka löytää renessanssin Firenzestä, tapaa myöskin Aallon arkkitehtuurista” – mutta samalla hänen kuvauksensa on kenties tavoittanut, liioittelusta huolimatta, jotain olennaista näyttelyhallien atmosfääristä:

    Palazzo Strozzissa esiteltävä materiaali on poikkeuksellisen runsas, se käsittää tuhatkunta näyttelyesinettä luonnoksista, kilpailuehdotuksista, piirustuksista ja pienoismalleista toteutettujen rakennusten valokuviin, puututkielmista huonekaluihin ja valaisimiin. Aineiston sijoituksessa näyttelytiloihin on päämääränä ollut ehdoton ja eleetön Palazzo Strozzin arkkitehtuurin ja Aallon töiden ominaisluonteen kunnioittaminen. Ratkaisussa on pyritty mahdollisimman suureen yksinkertaisuuteen, vieraita näyttelyelementtejä ei ole haluttu liittää mukaan. Valokuvat on kiinnitetty salien koon mukaan varioiduille puupaneeleille; vain niissä tiloissa, joissa poikkeuksellisen runsaasti on esillä luonnoksia, on pyritty suurempaan intiimiyteen kauttaaltaan valaistun madalletun katon avulla.

Tanon toisessa kirjoituksessa (HS 19.12.) Aalto sidotaan kiinteämmin Italian maisemien henkeen: ”Matkustaa Milanosta kohti etelää halki Emilian hedelmätarhojen ja Toskanan vuorimaiseman – ja päätyä Otaniemeen, Säynätsaloon, Jyväskylään…? Valo on erilainen, mutta muuten harppaus Toskanan kukkuloiden rauhallisista viivoista Alvar Aallon arkkitehtuuriin ei ole niin suuri kuin aluksi saattaa tuntua.” Runollisuuden lomassa Tano esittää kiintoisia havaintoja: Hänen mukaansa enemmistö kävijöistä tuntee Aallon tuotannon entuudestaan, vaikka monille tuleekin yllätyksenä, että Aallon huonekalut ovat sarjatuotannossa. Eniten yleisön huomiota saavat osakseen huonekalut, joskin italialaisilla on vaikeuksia tottua koivupuuhun vaaleuteen.

Maailmalla näyttely pantiin merkille useissa keskeisissä sanomalehdissä ja arkkitehtuurijulkaisuissa. Taidekriitikko David Santen arvio Frankfurter Allgemeinessa 2.12. toistaa Aallon glooriaa kohottavat teemat: ” – Voidaan pitää merkillisenä, että henkilön, jota Wright on sanonut neroksi, täytyy meidän nopeasti elävässä, nopeasti juhlivassa, mutta myös nopeasti unohtuvassa ajassamme, odottaa 67 vuoden ikään ennen kuin saa olla läsnä omien teostensa kokonaisnäyttelyssä. Vähemmän merkillistä on taas se, että tämän tehtävän otti suorittaakseen renessanssin koti- ja pääkaupunki Firenze, sillä sen ja Aallon arkkitehtuurin välillä vallitsee selvä hengenheimolaisuus.” Jatkaessaan Sante vertaa Aallon taidetta musiikin soljuvuuteen ja kertoo tämän olevan kuin kotonaan kaupungissa, jossa taiteilijat olivat filosofeja ja filosofit taitelijoita. Saleissa vaeltaessaan kulkija voi ”saada lohtua ja luottamusta hänen funktionaalisuuden ja lyyrisen voiman ajallisuuden ja ikuisuuden synteesistään.” Ylistävä Arvio herätti myös turhamaisuuteen taipuvaisen maestron mielenkiinnon: Asko Vuorjoen julkaistua siitä käännöksen Uudessa Suomessa pyysi Aalto Vuorjoelta kopioita alkuperäisjutusta.

Varsinaisia faktatietoja näyttelyn suosiosta on niukalti. Lehdistötiedotteiden summittaisten lukujen mukaan kahden ensimmäisen viikon aikana myytiin yli 1000 katalogia, ja joulukuun loppuun mennessä kävijöitä oli kertynyt noin 20 000. Le Corbusierin näyttelyn vertailulukuja ei ole käytössä, joten on hankala sanoa kuinka suuri yleisömenestys näyttely lopulta oli. Ainakaan täysi floppi se ei ollut, keskimäärin 500 päivittäistä kävijää nykyarkkitehtuurinäyttelyssä ennen nykyisen massaturismin aikoja kertoo selvästä kiinnostuksesta. Tiedot eivät kuitenkaan viittaa siihen, että Aallon retrospektiivi olisi kohonnut Strozzin suosituimpien näyttelyiden joukkoon. Päättäjäisviikonlopulle 7.–9.1.1966 oli järjestetty kansainvälinen arkkitehtisymposium aiheesta vanhan ja uuden kohtaaminen nykyarkkitehtuurissa. Aallon näyttelyn piti olla alkuna Firenzen arkkitehtuuribiennaalille, jota oli mainostettu näyttävästi lehdistötiedotteissa. Biennaalille kävi kuten monille muillekin hyville ajatuksille: siitä ei tullut pysyvää instituutiota. Symposiumista suunniteltiin kuitenkin merkittävää, ja Aallon osanottoa toivottiin useita kertoja. Maestro matkustikin uudelleen Italiaan, mutta jälleen itse valitsemallaan hetkellä ja olemattomalla varoitusajalla. Järjestäjät olivat odottaneet Aaltoa Firenzeen alkuviikosta, mutta keskiviikkona Mattson tiedotti, että Aallot ovat Firenzessä kenties lauantaina, päivän myöhässä symposiumin alusta. Lopulta Aallot lensivät perjantai-illaksi Milanoon Kööpenhaminan kautta.

Seminaari ei houkutellut Pierre Koenigiä lukuun ottamatta Italian ulkopuolisia merkittäviä arkkitehtejä. Myös Aaltoa, joka ei ollut symposiumien ylin ystävä, vetivät Italiaan muut syyt. Matkaan sisältyi käynti Bolognassa, jonka yhteydessä neuvoteltiin Riolan kirkon suunnitelmista ja tutustuttiin rakennuspaikkoihin – Aalto oli saattanut vaistota, että todennäköisyydet sen toteutumiseen olisivat paremmat kuin muiden samanaikaisten italialaisten suunnitelmien. Oli Aallolla syy pyörähtää Firenzessäkin, tosin vasta sunnuntain päätösjuhlallisuuksissa. Joulukuun lopulla Italian presidentti, näyttelyn suojelijana yhdessä Ahti Karjalaisen kanssa toiminut Giuseppe Saragat, oli ilmoittanut myöntävänsä Aallolle Italian tasavallan kultaisen ansiomerkin. Mitalin ojensi valtionvarainministeri Giovanni Pieraccini, ja tapahtuma noteerattiin luonnollisesti kotimaisessa lehdistössä.

Tammikuun kuluessa näyttely purettiin ja kuljetettiin enimmiltä osin autokyydillä Suomeen. Ilmeisen paljon esineistöä jäi Italiaan, sillä syyskuussa 1966 päivätyssä kirjeessä Leonardo Mosso valitteli monien näyttelyssä olleiden piirustusten olevan yhä professori Ragghiantilla ja lupasi huolehtia, että ne palautetaan. Skandinaviassa näyttelyn elämä jatkui: pitkälti sama kompositio oli seuraavana vuonna esillä Ateneumissa ja 1969 Tukholmassa.

Strozzin näyttelystä muodostui yksi Aallon uran suurimmista menestyksistä. Häntä ylistivät lehdistö ja yleisö, Italia ja Firenze palkitsivat hänet ja julkisuudessa liikkui yksinomaan kiittäviä puheenvuoroja. Alvarille näyttelyn merkitys oli ilmeisen suuri. Näennäisestä vastahakoisuudestaan huolimatta Aalto hyväksyi ajatuksen empimättä ja näki omassa mittakaavassaan paljon vaivaa sen eteen, että näyttely toteutuisi laadukkaana: hän lähestulkoon kiristi avustusta valtiolta, mobilisoi ystäviään ja hoputti aiempia näyttelyjärjestäjiä toimittamaan materiaalia paikalle. Innon taustalla vaikuttivat eittämättä Aallon pitkät ja rakkaat suhteet Italiaan, Toscanaan, Rooman antiikkiin ja Firenzen renessanssiin. Lisäksi näyttely tarjosi hänelle oivallisen tilaisuuden toteuttaa mielirooliaan sofistikoituneena ja boheemina kosmopoliittina, joka yöpyy luksushotelleissa, ilmestyy ja häipyy impulsiivisesti ja lumoaa kuulijat mehevillä tarinoillaan. Aalto viihtyi huomion keskipisteenä, ja Italiassa hän sai huomiota kenties enemmän kuin missään muualla, kiitos sekä omien esiintymislahjojensa että italialaisten eläytymistä ja suitsutusta kaihtamattoman juhlimiskulttuurin.

Mitä arkkitehtuurin yhteiskunnalliseen merkitykseen tulee, tarjoavat Aallon avajaisten lehdistötilaisuudessa antamat lausunnot pienen kurkistusikkunan hänen sisäiseen maailmaansa. Firenzeen kaavaillun kulttuurikeskuksen tultua puheeksi Aallolta oli kysytty, mitä tämä ajatteli rakennuskompleksista, johon olisi sijoitettu lukuisia eri toimitiloja kauppakeskuksista kouluihin ja leikkikenttiin. Vastauksessaan Aalto viittaa Suomeenkin suunnitteilla olleisiin keskuksiin, joissa ihmiset voisivat siirtyä paikasta toiseen lämmitettyjä käytäviä pitkin välttyäkseen lumikinoksilta:

    Liioiteltua mukavuuden tavoittelua! … Minusta ihmisen on käveltävä lumessa. Selkäpiitä karmii, kun ajattelen, että lasteni olisi mentävä kouluun pitkin lämmitettyä käytävää ja koulusta palattuaan leikittävä suppealla kentällä kodin kulmalla, että heidän olisi rajoituttava tuntemaan vain talorykelmän toisten asukkaiden lapset, elettävä kaiken kaikkiaan ilman vaaroja, seikkailuja, yllättäviä kokemuksia. Rakennustaiteen on kunnioitettava ihmisen vapautta. (MT 20.11.1965)

Äkkiseltään voi vaikuttaa kummalliselta, että aikalaisarkkitehtuurin näyttelyssä ja maassa, jossa Aalto tunnettiin funktionalistina, hän hyökkäsi näinkin ärhäkkäästi aikansa kaupunkisuunnittelua, yhteiskuntapolitiikkaa ja kasvatusfilosofiaa vastaan. Toisaalta nähdessään ostos- ja kulttuurikeskuksissa tendenssin eristää ihminen luonnosta ja samalla olennaisesta osasta itseään hän palaa hetkeksi ideologisille juurilleen. Nykyinen kasvatuspolitiikka, jossa lapset vuorataan huomioliiveihin ja aidataan turvasertifikaatit läpäisseille leikkikentille, olisi ollut hänelle ilmeinen kauhistus. Ikääntyneenäkin Aalto halusi korostaa leikin ja vapauden merkitystä ja viestitti kommentillaan samaa kuin rakennuksillaan: riskejä ei tule pelätä, poikkeuksille on pysyttävä avoimena ja, ennen kaikkea, ihmisen paikka on luonnossa ja hänen on sopeuduttava siihen, ei kääntäen.

Helmikuussa avautui Hieronymus Boschin (n. 1450–1516) näyttely hänen kotikaupungissaan ’s-Hertogenboschissa. 500-vuotisjuhlanäyttely on vuoden merkittävin tapaus, jota on valmisteltu yhdeksän vuoden ajan. Näyttelyssä on mukana useita teoksia, jotka eivät ole valmistumisensa jälkeen olleet kotimaassaan. Näyttelyyn kuuluu myös mittava tutkimusprojekti, jossa on käytetty uusinta tekniikkaa hauraiden ja vinojen maalauspaneeleiden tutkimisessa ja kuvaamisessa. Tutkimushanke on suurin koskaan Boschin tuotannosta tehty ja sen tuloksena tutkimusryhmä määrittelee Boschin tuotannon laajuudeksi 25 paneelia ja 21 piirustusta. Ainutlaatuisessa näyttelyssä voi verrata Boschin kädenjälkeä 17 paneelissa ja 19 piirustuksessa hänen koulukuntansa ja seuraajien teoksiin. Hollantilaisen, alkuperäiseltä kutsumanimeltään Jeroen (myös Joen) van Akenin syntymäpäivä on edelleen epäselvä, mutta hänen sielunmessunsa on pidetty 9.8.1516 Pyhän Johanneksen kirkossa hänen kotikaupungissaan ’s-Hertogenboschissa. Hieronymus syntyi Antonius van Akenin ja Aleid van der Mynnen neljäntenä lapsena. Suvussa tiedetään olleen taiteilijoita neljässä polvessa. Hieronymuksen kahden veljen lisäksi hänen isänsä, isoisänsä ja veljenpoikansa olivat taiteilijoita. Hieronymus signeerasi teoksensa kirjoitusasussa ’Jheronimus bosch’, viitaten Pyhään Hieronymukseen, jonka mukaan hänet oli kastettu. Hänen sukunimensä puolestaan viittaa kotikaupunkiin, joka tarkoittaa ”herttuan metsää”. Tuolloin ’s-Hertogenbosch oli yksi Burgundin herttuan alueisiin kuuluvan Brabantin herttuakunnan neljästä suurimmasta kaupungista.  Se oli kukoistava kauppakaupunki, suuren maatalousalueen keskipiste, joka oli tunnettu myös verkateollisuudesta, urkujenrakentajista ja kellonvalajista. Hieronymus meni naimisiin vuoden 1480 tienoilla Aleid van de Meervennen (n. 1452/3–1523) kanssa, joka oli ilmeisen varakasta sukua. Avioliitto paransi Hieronymuksen taloudellista tilaa ja nosti tämän sosiaalista statusta.  He asuivat ’s-Hertogenboschissa keskustorin laidalla, Aleidin isoisältään perimässä talossa, naapureinaan monia artesaaneja. Pariskunta oli lapseton. Hieronymuksen kuoleman jälkeen 1516, Aleid eli vielä kuusi vuotta.[1]

Hieronymuksen tuotantoa on aina kuvailtu erityiseksi, teoksia omaperäisiksi ja koskettaviksi ellei peräti kauhistuttaviksi. Monet hänen töistään esittävät kuvainnollisesti syntejä tai muita ihmisluonnon heikkouksia. Hänen töissään on kuvattuna pyhimyksiä ja paholaisia, puoli-inhimillisiä eläimiä ja koneita. Välillä ne ovat yhdistyneenä samassa hahmossa. Erityiseksi Boschin tuotannon tekee se, ettei näille fantasiahahmoille ole edelleenkään tiedettyjä esikuvia. Aiheet ovat tuttuja taiteen ja kirjallisuuden kaanonista, mutta toteutus on omalaatuinen ja uniikki, omana aikanaan sekä edelleen tänä päivänä. Boschin teokset ovat ruokkineet myös aiheiden vaihteleviin tulkintoihin, joka on johtanut vuosikymmeniä tutkimuksellisiin vastakkainasetteluihin.[2] Tutkimustyötä ei ole helpottanut se tosiasia, että Boschin elämänkerralliset tiedot ovat olleet niukat. Tässä artikkelissa kirjoitan Hieronymus Bosch suurnäyttelyn järjestelyistä ja siihen olennaisesti kuuluvasta tutkimushankkeesta, sen löydöistä ja seurauksista. Syvennyn valikoidusti teosten aiheisiin. Näyttelyyn kuuluu mittava tutkimusprojekti, The Bosch Research and Conservation Project (BRCP), joka on vuodesta 2010 dokumentoinut Boschin tuotantoa käyttäen työhön kehitettyä ja standardoitua tekniikkaa hauraiden ja vinojen paneeleiden kuvaamisessa ja tutkimisessa.[3] Tutkimuksen tarkoituksena on ollut keskittää huomio maalaustekniikkaan, työhuonekäytäntöihin ja teosten olosuhteisiin sekä kuntoon, ja tuoda nämä näkökulmat sisältöanalyysien rinnalle, joka on ollut vallitseva painotus tutkimuksessa. Tutkimusryhmä tuottaa koko Boschin tuotannon kattavan luettelon ja teknisen tutkimuskirjan lisäksi kaikille avoimen sovelluksen, jossa teoksia voi tutkia kuvasuurennoksista ryhmän laatimien standardien mukaisesti.[4] Synkronoidussa kuvankatselussa voi hiirtä liu’uttamalla tarkastella teoksesta otettua makrokuvaa sekä infrapunakuvaa (IRP) ja infrapuna reflektografia kuvaa (IRR) ns. verhotoiminnolla, jolloin vertailu pohjamaalauksen ja -piirustusten, mahdollisten päällemaalausten ja viimeisen version eli nykyisen teoksen välillä on erityisen palkitsevaa.[5] Tulossa on myös kuva-aiheiden mukainen hakutoiminto, jolla voi verrata teosten yksityiskohtia rinnakkain useasta teoksesta, esimerkiksi voit hakea kaikki Boschin maalaamat korvat. Robert Erdmannin kehittämä työkalu tyylivertailuun pohjautuu italialaisen taidehistorioitsija Giovanni Morellin (1816–1891) yksityiskohtien vertailun metodiikkaan. Tutkimusryhmän työ on tuottanut tulosta, mutta ei ilman kauaskantoisia seurauksia. Löydöt tutkituista teoksista ovat puhuttaneet jo tutkimustyön aikana, mutta kulminoituivat erimielisyyteen Pradossa, Madridissa olevien Boschin maalausten uudelleen attribuointiin juuri ennen näyttelyn avautumista.[7] Teokset, jotka todettiin Boschin työhuoneen tai seuraajien tekemiksi ovat: Hulluudesta parantaminen, n. 1510–20, Pyhimys Antoniuksen kiusaukset, n. 1510–20, Kristus kantaa ristiä ja Seitsemän kuolemansyntiä, kaikki Pradon kokoelmissa. Uusien attribuointien seurauksena Prado päätti viime hetkellä olla lainaamatta kahta ensin mainittua teosta Boschin suurnäyttelyyn.[8] Jos museoilla oli pelkona Boschin teosten tuomitseminen epäaidoiksi, voi seurauksena olla myös positiivisia yllätyksiä. Pyhää Antoniusta esittävä paneeli Kansas Cityn taidemuseossa oli sen hankinnasta saakka, vuodesta 1935, pidetty Boschin oppilaan tai seuraajan teoksena, joka on nyt tutkimustyön tuloksena todettu Boschin omakätiseksi työksi.[9]

Tutkimukseen pohjautuvan näyttelyn yksi merkittävistä saavutuksista on useisiin eri kokoelmiin ajautuneiden saman teoksen osien yhteen saattaminen. Tästä esimerkkinä on Kulkijan triptyykki, jonka osat löytyvät tänä päivänä neljästä eri museokokoelmasta. Triptyykin vasen sisäpaneeli oli 1700-luvun lopulla tai 1800-luvun alussa purettu kahteen osaan. Näyttelyssä yläosa Narrien laiva, Louvresta ja alaosa Mässäily ja himo, Yalen yliopiston taidegalleriasta, on asetettu esille mahdollisimman alkuperäisesti samaan vitriiniin. Oikeanpuoleinen paneeli, Saiturin kuolema on lainassa Kansallisgalleriasta Washingtonista. Keskiosa on kadoksissa, mutta esillä on myös paneelien takaosat, jotka suljettuna muodostavat Kulkijan, Rotterdamin Boijmans ja Beuningen museon kokoelmista. Tutkimuksen ja 500-vuotisjuhlanäyttelyn suunnittelu on aloitettu jo yhdeksän vuotta sitten. Erityisen vaativaksi näyttelyn järjestämisen on tehnyt se tosiasia, että Noordbrabantin museo ei omista ainuttakaan Boschin teosta. ’s-Hertogenboschin näyttelyyn on saatu kunnioitettava määrä lainoja pitkällisillä neuvotteluilla, säätiöiden ja valtion tuella sekä tutkimus- ja konservointisopimuksilla. Teokset ovat ryhmitelty näyttelyssä seuraaviin aiheisiin: Elämän pyhiinvaellus, Bosch ’s-Hertogenboschissa, Kristuksen elämä, Bosch piirtäjänä, Pyhimykset ja Lopun ajat. Kiinnostavaa on, onnistuuko näyttely vastaamaan usein esitettyyn kysymykseen mistä groteski Hieronymus Boschin taiteessa kumpuaa? Tämä uniikki näyttely sytyttää myös pohtimaan, mitä Boschin aikaiset demonit ja hirviöt kertovat meille meidän ajassamme. Uusi hartaudellinen suuntaus (Devotio moderna) tarkoitti Boschin aikaisille ihmisille, että he olivat vastuussa maanpäällisistä teoistaan, joka johti omien valintojen seurauksena joko kuolemanjälkeiseen paratiisiin tai kadotukseen. Useat Boschin teokset kuvastavat ihmisen vaikeutta valita oikein maallisten houkutusten ympäröimänä, mutta myös pyhimykset ovat kiusausten ympäröiminä mielikuvituksellisissa maisemissa. Maalauksia täyttävät pirut ja oliot, joita on vaikea tunnistaa. Helvetilliset näkymät kuvastavat myös sitä, mitä tuli välttää.

Narrien laiva, n. 1500–10, näyttää eriskummallisen seurueen huvittelevan täyteen ahdetussa ja huterassa laivassa. Seurueen keskellä luuttua soittava nunna ja päälaelta ajeltu munkki kisaavat keksinsyönnistä. Peliä seuraa innokkaasti laivan peräsintä eli suurta lusikkaa pitelevä mies, toisen miehen oksentaessa yli laidan. Narri istuu laivan narulla, joka on viritetty puun oksaan tukemaan mastoa. Teoksen aiheelle on kirjallisia esikuvia, kuten Sebastian Brantin samanniminen kirja, joka ilmestyi hollanniksi 1497. Brant tiivistää kuvasisällön: ”Joka astuu narrien laivaan, seilaa nauraen ja laulaen helvettiin.”[11]

Narrien laivassa kuvastuvat myös Boschia ympäröineet myöhäiskeskiajan uskonnolliset opit ristiriitoineen. Uskonnollinen elämä oli varsin vilkasta, kaupunkia kansoittivat lukuisat nunna- ja munkkiluostarit. Eri luostareiden varustelu loi vaurautta kaupunkiin, mutta toi myös kaunaa porvareiden ja veljeskuntien välille. Veljeskunnan jäseneksi kuulumisella oli myös taiteellista merkitystä. Meidän Rakkaan Neitsyemme (Broederschap van Onze Lieve Vrouw) veljeskunta oli varakas ja suuri, jolla oli jäseniä Alankomaissa ja Saksassa. Veljeskunnat tilasivat teoksia taiteilijoilta, joka oli myös Bosch-suvun tiedetty tulonlähde. Tiedetään, että Hieronymyksen isä, Antonius van Aken toimi neuvonantajana ja maalarina Pyhän Johanneksen kirkon alttariveistoksen tilauksessa 1475, jossa Hieronymus ensimmäisen kerran todistettavasti oli mukana.[12] Pian sen jälkeen, jo vuonna 1478–78, Hieronymus kuului veljeskunnan paikalliseen neuvonantajaryhmään, eliitistä koostuvaan ”vannoutuneisiin veljiin”. Hieronymuksen uralle tämä sosiaalinen nousu on ollut ratkaiseva, ottaen huomioon hänen keskiluokkaisen käsityöläistaustansa. Vastalahjaksi Bosch maalasi useita tilaustöitä ilman korvausta veljeskunnalle, kasvattaen näin mainettaan. Kuolema ja saituri teoksessa, n.1500–10, kuvataan turmeltunut ihminen, joka vielä kuolemansa hetkellä empii taivaan ja helvetin välillä. Kuoleva mies on asetettu katossängylle korkeaan ja kapeaan tilaan, huoneeseen, jonne kuolema on jo astunut sisään. Suojelusenkeli yrittää parhaansa kiinnittää kuolevan huomio pelastukseen, kirkasta valoa luovaan ristiinnaulitun Kristuksen figuuriin ikkunassa, mutta hänen keskittymistään häiritsee pieni paholainen, joka ojentaa kultapussia verhojen välistä. Miestä liikuttaa vain maallinen omaisuus, josta kuoleman hetkellä olisi luovuttava. Bosch oli ensin maalannut saiturin ottamaan rahat vastaan, toisessa kädessään kallisarvoinen maljamainen astia, mutta oli muuttanut sitten mieltään. Tässä versiossa painotus on selvempi, kuolevainen on vastuussa omasta valinnastaan hyvän ja pahan välillä.

Etualalla hentosiipinen demoni nojaa muuriin, jonka päällä on kallisarvoisia pukuja, turnajaishaarniska ja -aseita. Ne viittaavat saiturin rikkauksiin tämän elinaikana mutta myös huolettomaan ja riskialttiiseen elämäntyyliin. Vuoteen jalkopäässä on avoin rahakirstu, jonne kirstulle kumartunut vanha mies pistää kultarahoja, toisessa kädessään rukousnauha. Mies kuvaa joko kuolevaa tämän vielä eläessä, joka yrittää ostaa pelastuksen, tai ahneuden personifikaatiota. Joka tapauksessa kultakolikot hupenevat suoraan paholaisen pussiin.

Kuolema ja saituri teos poikkeaa muista Kulkija-triptyykin osista siten, että siinä on selkeästi havaittavaa tarkkarajaista piirrosjälkeä, jolla on tehty myös järjestelmällisiä varjostuksia, maalauksellisten väripintojen sijaan. Teosta on myös luonnosteltu huolellisesti, joka näkyy infrapunakuvista. BRCP mukaan tämä viittaa siihen, että Boschin assistentti olisi toiminut piirtäjänä, mutta maalaus olisi Boschin omakätistä. Boschin kaikkein tunnetuimmasta ja suurimmasta teoksesta Maallisten ilojen puutarha (n. 1495–1505)  oli näyttelyssä esillä hänen seuraajiensa 1500-luvulla maalaamat versiot keskimmäisestä ja vasemmasta paneelista. Teoksessa kuvataan ihmisen heikkouksia ja siitä seuraavia helvetin kauhuja. Triptyykin vasemmassa paneelissa kuvataan Paratiisi, keskellä Maailma ennen vedenpaisumusta ja oikealla Helvetti. Jo sen yllätyksellisestä ja groteskista esitystavasta voidaan päätellä, ettei tilaajana ollut kirkko tai luostari, jotka tuolloin olivat suurimmat taiteen tilaajat.[15] Pitkään Espanjan kuningas Filipin II (1527–1598) omistuksessa ollut ja nykyisin yksi Madridin Pradon tunnetuimmista teoksista jäi BRCP ryhmän tutkimuksen ulkopuolelle, sillä lupaa teoksen perusteelliseen tutkimukseen ei museolta saatu. Noordbrabantin museo ei myöskään jättänyt teoksesta lainapyyntöä näyttelyyn.[16] Madridin teosta pidetään Boschin päätyönä, sen monipuolisuuden ja samalla selkeytensä vuoksi. Näyttelyssä oli kuitenkin mahdollista syventyä nyt Boschin omakätiseksi pääteltyyn teokseen Viimeinen tuomio, n. 1495–1595, Groeninge-museosta Bruggestä. Siinä vasemman paneelin paratiisi kuvastaa pikemminkin tietä taivaaseen ja pelastukseen kuin Eedenin puutarhaa, mutta parinaan sillä on helvetin tuliin johtava reitti oikeassa paneelissa. Keskellä esitetään viimeisten päivien kaaos, jossa päätetään sieluraukkojen kohtalosta elon jälkeen. Näkymä on kaoottinen, ihmiset ovat kuvattu arvottoman pieninä epäsuhtaisten suurten koettelemusten äärellä.[17] Tämän paneelin näkymät vastannevat parhaiten mielikuvaan Boschin taiteesta. Siksi on myös tarpeellista nähdä Boschin varhainen teos Kuninkaiden kumarrus, n. 1470–80, josta näkee, kuinka Bosch jatkoi sekä paikallisen, suhteellisen pienen koulukunnan työskentelytraditioita, sekä Alankomaalaisten mestareiden kuten Jan van Eyckin, Rogier van der Weydenin ja Dirk Boutsin jalanjäljissä.[18] Boschin taiteellinen älykkyys näkyy juuri siinä, että samanaikaisesti hän onnistui myös erottumaan traditioista kaikilla tavoilla: tyylissä, ikonografiassa sekä tekniikassa. Myöhäisellä keskiajalla pyhimysten kunnioitus ja kuvaaminen alttareilla oli elinvoimaista, Boschin tuotannossa 25 teoksesta kymmenessä pääaiheena on pyhimys.[19] Bosch kuvasi toistuvasti Pyhää Antoniusta, isänsä nimen mukaan ja Pyhää Hieronymusta. Erityisen kiinnostava triptyykki on näyttelyyn konservoitu Pyhä Wilgefortis, n. 1495–1505, Galleria dell’Accademia, Venetsia, josta nykyisin käytetään myös nimitystä Pyhä Uncumber, joka tarkoittaa taakasta vapautettua.[20] Paneelin keskiössä on yllättäen parrakas nainen ristiinnaulittuna. Tarinan mukaan Pyhä Wilgefortis oli pakanallisen kuninkaan kristitty tytär, joka oli vastoin tahtoaan luvattu edelleen pakanalliseen avioliittoon. Pyhä Wilgefortis oli kuitenkin omistautunut uskolleen ja tahtoi säilyttää neitsyytensä. Hän rukoili apua välttääkseen pakkoavioliiton, jonka seurauksena hänelle kasvoi karvoitusta leukaan. Kosinta peruuntui epämiellyttävän ulkomuodon seurauksena, mutta tästä raivostunut isä antoi ristiinnaulita tyttärensä Kristusta imitoiden. Ristin juurella makaava yläluokkainen nuorehko mies on todennäköisesti mielensä muuttanut tyttärelle valittu prinssi, sillä hän on pyörtynyt vastustajien puolelta puolustajien puolelle -suunnassa. Triptyykin vasen paneeli kuvaa Pyhää Antoniusta meditoimassa ja oikean puoleisessa paneelissa munkki johtaa sotilasta. Alun perin sivupaneeleissa oli kuvattu lahjoittajat profiilissa, mutta ne oli päällemaalattu jo Boschin elinaikana, todennäköisesti tilaajien muuttuessa.[21]

Parrakkaita naisia tunnetaan keskiajan legendoista Keski-Euroopasta, mutta kyseisen Pyhän Uncumberin ohuesti maalattu leuan karvoitus oli ajan saatossa kulunut paljaalla silmällä näkymättömiin. Siksi marttyyrikuoleman päähenkilö oli ollut epäselvä ennen viimeistä BRCP konservointia.[22] Konservointi oli teoksen lainaamisen ehtona ja se kesti kahdeksan kuukautta. BRCP tutkimusryhmän työstä on tehty pieteetillä Jheronimus Bosch Pirun koskettama -dokumenttielokuva.[24] Se valottaa sekä työn laajuutta että vaikeutta, tutkijoiden innokkuutta ja sitoutumista, mutta se kuvaa myös yhteistyössä vaadittavaa pitkämielisyyttä ja diplomatiaa. Elokuvasta kuulee harkittuja sanavalintoja, jotka edeltävät tutkimusryhmän tulosten julkaisua, ja pitkiä neuvotteluja teoslainoista, mutta elokuva kääntyy myös rehelliseksi museotyön kuvaukseksi ja suoruudeksi, jota voi odottaa hollantilaisryhmältä.[25] Kuvauskulmat ovat välillä huvittaviakin lähiotoksia teosten käsittelystä tai tutkijoiden puolikärsivistä ilmeistä, mutta suurimmaksi osaksi tunnelma on taiteellinen, kohdentuen museoiden rauhoittaviin interiööreihin.

Tähtimuseoiden välisessä kilpailussa BRCP ryhmä pyrki tuottamaan uutta tutkimustietoa ja kaikkia hyödyntäviä avoimia ja vertailukelpoisia tutkimustuloksia. Tutkimustyö oli Noordbrabantin museon ainoa tarjoama hyöty kumppanimuseoilleen tulevan näyttelyn saavuttaman huomion lisäksi. Prado päätti tuottaa oman näyttelyn, joka avautuu toukokuun lopussa 2016. Mainos lupaa kaikkien aikojen suurinta näyttelyä Boschista, sisältäen teoksia, joita ’s-Hertogenboschissa ei nähty.[26] Esimerkiksi Lontoon National Gallery lainasi Kristusta pilkataan teoksen vain Pradoon.[27] Rotterdamin Boijmans ja Beuningen -museo puolestaan hyödynsi neuvotteluasemia Bosch-kokoelmallaan järjestämällä näyttelyn Paljastuksia jokapäiväisestä elämästä: Boschista Bruegeliin juuri ennen Noordbrabantin museon näyttelyä, vuosien 2015 ja 2016 vaihteessa. Boijmans ja Beuningen museo neuvotteli näyttelyynsä Heinävankkurit-triptyykin Pradosta, joka oli tulevan Bosch-juhlavuoden näyttelyn tähtiteos. Vaikka teoksen saaminen Hollantiin 450 vuoden jälkeen oli ehdoton työvoitto, oli se Noordbrabantin museolle harmillista. Juhlavuosi toi tullessaan taidehistoriallisen, Boschin koko tuotantoa käsittelevän tutkimuksen, jossa teknisellä taidehistorialla on suurosuus. Boschin tuotannon laajuudeksi on nyt tutkittu kuuluvaksi 25 paneelia ja 21 piirustusta, joka pienensi oletettua jäljellä olevien paneelien määrää mutta kasvatti oletettujen piirrosten määrää. Teosten ajoitus on erityisen vaikeaa, mutta debatti myös teosten attribuutioista epäilemättä jatkuu. Bosch herätti jo omana aikanaan ylimystön kiinnostuksen ja sai siten arvovaltaisia tilauksia, mutta varma mittari menestyksestä on kopioiden ja seuraajien määrä. Yksi arvostetuista kopioijista on tunnettu, silloin uraansa aloitteleva taiteilija Pieter Bruegel vanhempi (1525–1569). Sekä ’s-Hertogenboschin että Madridin näyttelyt tarjoavat ainutlaatuisen tilaisuuden tarkastella eri maanosista matkustaneita teoksia yhdessä ja samassa näyttelyssä, joka ei välttämättä tule toistumaan. Jokainen näyttelyvieras voi todentaa omin silmin havaittavia eroja ja yhtäläisyyksiä sommitteluratkaisuissa ja maalausjäljessä ja päästä näin lähelle Boschin groteskia viehätystä.


Tämä on TAHITI-lehden 21. kolumni, minulle ensimmäinen ja viimeinen, jonka kirjoitan taidehistorian amanuenssina. Yliopiston UPO eli uusi palveluorganisaatio pesee ja puhdistaa perinteiset oppiaineet ja oppiaineiden amanuenssit historiaan. Amanuensseista tulee koulutussuunnittelijoita ja opintoneuvojia, oppiaineista ei enää puhuta vaan tilalle muodostetaan laajemmat tieteenalat ja koulutusohjelmat. Myös muissa taidehistoriaa tutkivissa ja opettavissa yliopistoissa, Jyväskylässä, Turussa ja Åbossa oppiainekohtaiset amanuenssit ovat jääneet historiaan, mikä on vaikeuttanut muun muassa tiedonkulkua eri yliopistojen välillä.

Olen ollut seuraamassa sitä, miten Helsingin yliopistossa taidehistorian oppiaineen tutkimusyhteisön resursseja ja henkilökuntaa on vähennetty palikka palikalta 2000-luvun alusta. Ensin sai lähteä taidehistorian tukikohtamme ja kotipesämme kirjasto Kaisa-taloon ja rautaiset alan substanssiosaajamme Virpi Huhtala ja Reijo Sarmaja siirtyivät sinne. Heiltä saattoi toki saada palveluita: työnantajalta salaa ja tiskin alta. Opettajien ja opiskelijoiden yhteinen kohtaamispaikka ja oppimisympäristö hävitettiin.

Seuraavana palikkana taidehistorian huojuvasta tornista irrotettiin kuvakeskus ja vakituinen valokuvaaja. Tilalle tarjottiin Kaisa-kirjaston omatoimista skannaushuonetta ja opiskelijoille humanistisen tiedekunnan sekalaisia kuvankäsittelykursseja. Viimeisenä hallinnollisena tukena napattiin nyt pois amanuenssi. Sen sijaan vuosien mittaan paisuneesta Humanistisen tiedekunnan kansliasta ei irtisanottu ketään.

Amanuenssin toimenkuvaan sisältyy paljon eri tahojen välisten yhteyksien luomista. TAHITI:ssa kirjoittaneet näkemykselliset kolumnistit ovat tarkastelleet taidehistorian kenttää pohtien muun muassa taidehistorioitsijoiden asemaa ja moninaisia tehtäviä taidemaailmassa ja laajemmin yhteiskunnassa. Näyttää siltä, että välittäminen kaikissa merkityksissään on keskeisintä työssämme. Olemme asiantuntijaniveliä taiteen, arkkitehtuurin, taiteilijoiden, suunnittelijoiden ja taiteen yleisön välillä. Välitämme ja huolehdimme menneestä, nykyisestä ja tulevasta kulttuuriperinnöstämme.

Välittäjän, suojelun ja ajattelun tehtäviä kyllä riittäisi visuaalisuutta ja materialisuutta tulvivassa maailmassa, mutta syvällisestä asiantuntijuudesta halukasta maksajaa ei oikein löydy. Nykyisessä talouskeskeisessä ja kvartaalivoittoja tähyilevässä politiikassa varsinkin pitkäjänteisyyttä vaativat tutkijan työt ovat vähissä, eikä niitä arvosteta. Yliopistollakin on havahduttu tähän. Iso Pyörä –nimisessä tutkinnonuudistuksessa vaatimuksia höllätään. Fiksua työekonomian ja sopeutumisen harjoittelu onkin. On ehkä turha opetella kirjoittelemaan laajoja opinnäytteitä, jos työelämässä blogit ja tviitit ovat työn keskeisintä sisällöntuottamista.

Maisema on sumuinen yliopiston päärakennuksen ikkunan ulkopuolella, ja vielä tiheämpää usvaa on ikkunan sisäpuolella.  Koko kevään kestänyt tuolileikki, jossa 1150 ihmistä laitettiin hakemaan 800 pallia, huipentui osaltani irtisanomiseen. Tullessani yliopiston palvelukseen arvostettiin sisältöosaamista ja kannustettiin tohtoriopintoihin. Yhteistoimintaneuvottelujen tulos oli kuitenkin se, että useat kaltaiseni sekä hallinnossa kokeneet että substanssitasolla pätevät ja väitelleet keski-ikäiset naiset jäivät ilman työtä. Ehkä ikävin esimerkki yliopiston suhtautumisesta tutkimukseen on se, kuinka Suomen Akatemian rahoittamana väitöskirjaa viimeistelevän amanuenssin olisi pitänyt jättää tutkimus kesken saadakseen paikan tutkimuksen asiantuntijana!

Ruohonjuuritasolla ei takuulla ole vihreämpää ikkunan toisella puolella, maailmassa, jossa sukupolvikokemuksena ja -koettelemuksena ovat loputtomat, unettomuutta aiheuttavat yt-neuvottelut ja hermoja raastavat organisaatiouudistukset. Taidehistorian tekeminen ei kuitenkaan kokonaan lopu, vaikka jatkossa opettajatutkijat joutuvat yhä enemmän tekemään amanuenssille kuulunutta hallintoa ja opintoneuvontaa.

”On ollut ilo palvella, kun on saanut palvella arvoilleen tärkeää ja hyvää asiaa”, totesi juuri eläkkeelle jäänyt kollega musiikkitieteen amanuenssi Irma Vierimaa. Olen samaa mieltä, vaikka en ole eläkkeelle jäämässäkään. Taidehistorian amanuenssin työssäni olen ollut monella tapaa etuoikeutettu ja siitä kiitollinen. Olen saanut tehdä väitöskirjan ja töitä taidehistorian ytimessä, historiallisesti merkittävän ja hienon Senaatintorin laidalla taidehistorian asiaan vakavasti ja intohimolla suhtautuneiden tutkijoiden ja opettajien sekä aina vaan itseäni nuorempien ja innokkaiden opiskelijoiden parissa.  Taidehistorian pysyvä suosio nuorten keskuudessa saa uskomaan, että taidehistorialla on tulevaisuutta, millä nimellä tai kenen kanssa, missä ryhmissä (kulttuuriperintö, historia, taidefilosofia) se ikinä liikkuukaan.

Nähtäväksi jää kuinka käy Helsingin yliopistolle ja sen uudelle UPOlle. Uudessa mallissa päädyttiin hävittämään hallinnollinen lähtituki kokonaan sieltä, missä yliopiston tulos tehdään. Kun välittäjäroolissa olleet, usein sekä hallintoa että aineen asiantuntemusta omaavat amanuenssit, irrotetaan koneistosta, ero keskushallinnon ja tutkimuksen ja opetuksen välillä syvenee entisestään.

Työtä ja pyykkiä tulee yliopistossa riittämään. Toivottavasti UPO:lle ei käy samoin kuin sen historialliselle nimikaimalle. Vuonna 1938 Askon huonekaluyrityksen perustama kodinkonetehdas huuhtoutui ulkoimaiseen omistukseen 2012. UPO on jo saamassa uuden nimen: Yliopistopalvelut. Varmasti joku jo miettii myös Helsingin yliopiston brändin puhdistamista ja kansainvälistämistä, jos ei uutta omistajaa, niin ainakin uusi nimi olisi innovoitava. Yliopiston sisäpihalla on parkissa auto, jonka rekisterikilpi on HY-375 (Helsingin yliopisto 375-vuotta), sen voisi nyt korvata YT-980:lla (yhteistoimintaneuvottelut, 980 irtisanottua).

Susanna Santala väitteli Helsingin yliopistossa toukokuussa 2015 Eero Saarisen lentokenttäarkkitehtuurista. Vastaväittäjänä toimi Harvard Graduate School of Designin tutkimusjohtaja ja arkkitehtuurin ja teknologian historian professori, ranskalainen Antoine Picon. En tässä väitöarviossani pitäydy pelkästään väitöskirjassa, vaan sivuan lopuksi myös väitöstilaisuutta. Alkajaisiksi on hyvä muistuttaa suomalaista lukijakuntaa siitä, että Eero Saarinen (1910–1961) oli yhdysvaltalainen arkkitehti (ainakin mikäli amerikkalaisia on uskominen).[1] Lisäksi Saarisen itsenäinen ura kesti vain 11 vuotta – siihen nähden hänen merkityksensä arkkitehtuurin kehityksessä ja historiassa onkin suorastaan huima. Saarisen yhteydet yhdysvaltalaisiin suuryrityksiin on useammassa tutkimuksessa todettu aihe. Asiakkaita olivat niin General Motors, IBM ja John Deere kuin Trans World Airlines tai Dullesin rakennuttaja Federation Aviation Agency.

Parhaimmillaan vuonna 1950 Eeron perimässä yrityksessä työskenteli 125 henkilöä. Verrattuna suurimpiin suomalaisiin toimistoihin tuohon aikaan Saarisen toimisto oli 4-5 kertaa suurempi kuin Alvar Aallon tai Aarne Ervin toimisto. Santalan kuvaus Saarisen toimiston työskentelystä kuvaa varsin tyypillistä toisen maailmansodan jälkeisten vuosikymmenten ajassa kiinni olevan arkkitehtuuritoimiston työtapaa: suunnittelutyötä tehtiin ryhmätyönä tiimeissä ja erilaiset suunnittelutehtävät otettiin uniikkeina ongelmanratkaisutapauksina. Poikkeavaa suhteessa suomalaisiin toimistoihin oli tutkimus- ja kehitystyön perusteellisuus ja intensiivisyys, johon käytettävissä olevat resurssit olivat Atlantin takana luonnollisesti toisenlaiset kuin 1950- ja 1960-lukujen Suomessa. On helppo uskoa, että mainittu asenne erotti Saarisen toimiston myös monesta yhdysvaltalaisesta aikalaisesta.

Eero Saarisen arkkitehtuuri on Susanna Santalan mukaan sopinut huonosti modernismin tyylihistorialliseen luokitteluun. Näin on tietysti monen muunkin modernismin toisen arkkitehtipolven edustajan kohdalla, mutta Saarisen kohdalla tuotannon monimuotoisuus näky jo tutkimuskohteina olevien kolmen lentokenttärakennuksen kohdalla, joihin palataan hieman myöhemmin.

Santala lainaa sosiologi John Lawn käsitettä ”heterogenous engineer” luonnehtimaan Eero Saarisen ammatillista olemusta välittäjänä, joka käsitteli taitavasti erilaisia suunnitteluprosessiin osallistuvia verkostoja. Väitöskirjatutkimuksessa yhdistyy kiinnostavalla tavalla arkkitehtuurin historian kanonisoitu perinne sekä tutkimuksellisesti edelleenkin jokseenkin marginaalisessa asemassa oleva teknologisen kehityksen vaikutus arkkitehtuuriin. Santalan väitöskirja lähestyy Eero Saarisen lentokenttäterminaalien suunnittelua rakennustyypin kehityksen historian, laboratorio-tyyppisen ryhmätyön näkökulman ja modernin arkkitehtuurin historiografian kautta. Näistä kahdessa ensimmäisessä Santala hyödyntää Science and Technology Studies -tieteenalan[2] metodologioita, ennen kaikkea toimijaverkkoteoria (Actor Network Theory) sen keskeiseen kehittäjään Bruno Latouriin tukeutuen. Teorian avulla pyritään tavoittamaan aktantit eli oman alansa maailmaa rakentavat ei-inhimilliset ja inhimilliset toimijat kuten lentokoneiden kehittymiseen liittyvät aineet ja tekniset ratkaisut.

Modernin arkkitehtuurin historiografinen kehys puolestaan rakentuu Reyner Banhamin Sigfried Giedionin, Henry Russel Hitchcockin ja Manfredo Tafurin valikoitujen teosten kautta. Keskeisimmän aseman saa Reyner Banham, jonka machine age -periodisointi ensimmäiseen ja toiseen ”koneaikaan” viimeisimmän maailmansodan kahden puolen, asettuu poikkeuksellisen hyvin Saarisen ja lentokenttien tarkasteluun.

Santalan mielestä lentokentän kaksoisfunktio liikenteellisenä solmukohtana ja julkisena paikkana sekä liikenteen infrastruktuurina ja yhteisön maamerkkirakennuksena on ollut syynä vaikeuteen sijoittaa lentokenttiä arkkitehtuurin historiaan. Lentokenttä on rakennuksena myös yksi harvoista 1900-luvun uusista rakennustyypeistä. Suomen kielellä mainittu problematiikka kiteytyy siinä, että lentokenttä tai lentoasema käsittää kiitoradat, terminaalit ja muut rakennukset sisältävän kokonaisuuden. Toisaalta lentokenttä on (suuri tekninen) systeemi tai järjestelmä, johon lentokoneiden sekä lentoliikennettä palvelevan teknologian kehityksen myötä kohdistuu jatkuva muutospaine.

Kaiken kaikkiaan lentokentät ja ilmailu aikakauden ilmiöinä sekä niiden uutuudenviehätys ja merkitys inspiraationlähteenä välittyvät tutkimuksesta – kerosiinin katkua on ilmassa. Santala esittää myös perustellun kysymyksen: seurasiko rakennustyypin kehitys ilmailuteknologian kehitystä? Teknologia-sanalla on tässä yhteydessä laaja merkitys. Santala lainaa sosiologi Donald MacKenzien määritelmää, jonka mukaan teknologiat eivät ole vain välineitä ja ihmisen toimintoja vaan myös tietoa. Saarisen kolme osin ikonista ja keskenään hyvinkin erilaista terminaalirakennusta läpikäydään tutkimuksessa perusteellisesti ja analyyttisesti. Nämä ovat TWA:n terminaali JFK:n lentokentällä Queensissa New Yorkissa, Dullesin kansainvälinen lentokenttä Washington D.C.:n lähistöllä Virginian osavaltioissa ja Ateenan kansainvälinen terminaali Atlantin toisella puolella Kreikassa. Ensimmäisen arkkitehtuuria Santala kuvailee kiteytyneesti termein ”structural expressionism”, toisen ”monumentality” ja kolmannen ”(inter)national modernity”. Kaksi näistä on poistunut käytöstä, TWA viime vuosituhannella ja Ateena 2001, mutta Dullesin useampaan kertaan muutettu ja laajennettu lentokenttäterminaali on edelleen toiminnassa.

Saarisen lentokenttärakennusten kohdalla näkyy hyvin modernin arkkitehtuurin käytettävyyteen ja suojelukysymyksiin liittyvä perusongelma: teknisen ym. kehityksen seurauksena rakennukset eivät enää jossain vaiheessa elinkaartaan kykene palvelemaan niitä toimintoja, joihin ne on alun perin tarkoitettu. Yleensä mitoituksellisista syistä eli tilan ahtauden vuoksi. Tämä koskee niin tuotantolaitoksia kuin sairaaloita, mutta myös kauppakeskusten kaltaisia kohteita, joissa myöhemmät käsitykset toiminnan tarpeista poikkeaa ratkaisevasti rakennusaikaisista.

Santalan keskeinen tutkimuksellinen lähtökohta on lentokenttien jääminen arkkitehtuurihistorian marginaaliin tai kaanonin ulkopuolelle. Lentokenttiä hyvin kuvaava ”typological instability” -tyypinen huojunta ei sovi funktionalismin pyrkimykseen luokitella asiat selkeisiin karsinoihinsa. Kaanonin ulkopuolelle jääminen ei luonnollisesti koske ikonista TWA:n terminaalia, joka on tässä mielessä ilman muuta poikkeus lentokenttien joukossa.

Santalan oleskelu Pohjois-Amerikassa, lähellä kohteita ja aineistoja (Cranbrook, Canadian Centre for Architecture, Yale) näkyy perusteellisessa kohteiden ja lähteiden käsittelyssä. Toisaalta hänen tutkimuksessaan ansiokkaasti avaamassaan modernististen lentokenttien kontekstissa Malmin lentokenttä nousee suorastaan keskeiseen asemaan ilmeisesti ainakin vielä toistaiseksi maailman vanhimpana rakennusten puolesta käytössä olevana lentokenttänä.  Tässä mielessä onkin harmillista, että väitöskirjassa se jää turhankin vähäiselle huomiolle eikä siitä esimerkiksi esitetä valokuvaa. Kaikkinensa lentokenttien historiallisen kehityskaaren seuraaminen antoi lukijalle paljon tarpeellista taustatietoa.

Luonnollisesti päähuomio on Eero Saarisen lentokentissä, joiden arkkitehtuuria Susanna Santala avaa ansiokkaasti liittäen ne paitsi lentokenttärakentamisen ja ilmailun historiaan, myös osaksi moderniin arkkitehtuurin kiinteästi liittyvää teknistä tai teknologista kehitystä. Santalan analyysi Saarisen arkkitehdin olemuksesta on antoisa.

Trans World Airlinesin presidentti Charles C. Tillinghast jr. perusteli vuonna 1962 Saarisen valintaa suunnittelijaksi, todeten Saarisen olevan: ”a creator of structures that achieved more than simple functional excellence. They were aesthetic monuments as well that conveyed feeling and emotion, and stirred something within those who looked upon them.” On aivan erinomaista, että kansainvälisiä asiantuntijoita saadaan toistuvasti meille Suomeen vastaväittäjiksi. Heidän kauttaan tulee tarpeellinen toisenlainen näkökulma paitsi tutkimukseen ja sen aiheeseen, parhaassa tapauksessa myös väitöstilaisuuden luonteeseen. Näin tapahtui Santalan väitöstilaisuudessa. Keskustelu oli kaikkiaan erittäin kiinnostavaa, Antoine Picon nosti esiin tärkeitä huomioita sekä työn keskeisiä ansioita että joitain puutteita. Tärkeintä oli mielestäni kuitenkin tapa jolla Picon tehtävänsä/roolinsa opponenttina määritti. Meikäläisen tradition ulkopuolelta tulevana hän (ehkä ranskalaisille luonteenomaiseen) suvereeniin tapaan asemoi tilaisuuden fokuksen väittelijän lopullisen työn puolustamisen sijaan kansainväliseen tapaan editoitua julkaisua odottavan käsikirjoituksen kehityskeskusteluksi.

Mielestäni tämän tyyppinen lähestymistapa johtaa koko väitöstutkimusprosessin kannalta parhaaseen lopputulokseen, kun opponentin rooliin tuotettu paras saatavilla oleva asiantuntija tuo vielä loppuvaiheessa oman panoksensa myöhemmin julkaistavaan työhön – näin siitä saadaan paras mahdollinen ja näin pitkästä, vuosia kestävästä prosessista saadaan kaikki irti. Tämä palvelee kaikkia, vastaväittäjälle tehtävä näyttäytyy varmasti mielekkäämpänä, väittelijä saa parasta mahdollista rakentavaa kritiikkiä, kuulijat pääsevät seuramaan kiinnostavaa keskustelua, jossa on positiivinen eteenpäin katsova ”draivi” ja mikä tärkeintä, kiinnostunut yleisö saa joskus kaiken tämän jälkeen käsiinsä julkaisun, joka on sisällöllisesti paras mahdollinen.

Mielestäni on hyvä, jos väittelyprosessia saadaan vietyä tähän suuntaan, jossa väitöstilaisuutta varten tehty sähköinen julkaisu (ja pakolliset niteet) on vain välivaihe. Vaikka nykyisessä tilanteessa, jossa niin kustannusala kuin yliopistotkin painivat taloudellisen niukkuuden kanssa, toimitettu julkaisu asiaankuuluvine kuvituksineen jäisikin toteutumatta, väittelijöiden kannattaa pitää tämä näkökulma mielessä.

On helppo toivoa, että tämän tutkimuksen editoidulle versiolle löytyy kansainvälinen kustantaja. Toivon myös, että Malmin lentokenttä pääsee ansaitusti mukaan osaksi Saarisen lentokenttäarkkitehtuurin taustakontekstia.

Ville Lukkarisen kirja Piirtäjän maisema: Paikan kokeminen piirtämällä on tekijälleen eräänlainen magnum opus, monivuotisen tutkimustyön ja erityisellä tavalla henkilökohtaisen mielenkiinnon kirjallinen tulos. Alkusanoissa tekijä viittaa omiin kokemuksiinsa harrastajapiirtäjänä, ja lukija voikin helposti uskoa, että tutkimustyön eräänä inspiraatiolähteenä on ollut oman kokemuksen reflektointi; tämä juonne näkyy mielestäni selvimmin siinä huomiossa, joka kirjassa kohdistetaan ranskalaisen filosofi Maurice Merleau-Ponty’n fenomenologiaan ja ajatuksiin nähdyn ja näkijän erityisestä yhteydestä. Kirjan ehdottomasti mielenkiintoisinta antia onkin tämä tausta ja siitä kumpuavat tutkimukselliset kysymykset: ajatukset muistamisen ja maiseman yhteydestä, pohdinnat siitä, miten myös paikannimet voivat palauttaa mieleen yksilöllisiä ja kollektiivisia muistoja, ehdotus ajatella ’maisemaa’ eräänlaisena mnemoteknisenä muistipalatsina.[1] Kiinnostavasti Lukkarinen nostaa esiin myös Merleau-Ponty’n ajattelun taustalla keskeisenä vaikuttaneen Cézannen samoin kuin sen, kuinka Merleau-Ponty paikansi esseensä Silmä ja henki Cézannen maisemiin Le Tholonet’hen lähellä Aix-en-Provencea.[2]

Miten paikat ja paikkoihin liittyvät muistoesineet – jollaisia myös tietyssä paikassa tehdyt piirustukset ovat Lukkariselle – voivat tallettaa kokemuksen, on ehkä suurin kysymys tässä kirjassa, ja teemaa lähestytään monestakin eri näkökulmasta, eräänä tärkeänä inspiraatiolähteenä Susan Stewartin On Longing: Narratives of the Miniature, the Gigantic, the Souvenir, the Collection (1992). Lukkarinen korostaa, että muistoesineeseen liittyy melankoliaa, surun ja menetyksen tunnetta, ja tarkastelee johdannossa myös paikkojen ja muistamisen yhteydessä usein mainittua Marcel Proustin romaanisarjaa Kadonnutta aikaa etsimässä.[3] Proustin kertojalle, Marcelille, maiseman topografia kylineen ja pikkukaupunkeineen on eräänlainen muistipalatsi, yksi monista madeleine-leivosten, äänten, liikkeiden, tuntujen ohella. Kokemusten muistaminen hahmottuu Proustin romaanissa kahdella toisistaan eroavalla tavalla filosofi Henri Bergsonin ajatuksia seuraten: tahdonalainen muisti tavoittaa kokemuksen vain ulkopuolelta, kerrottuna. Tahdosta riippumattomassa (involontaire) muistissa kokemukset säilyvät kuin koskemattomina, minkä esimerkiksi Charles Swannin suhde Vinteuilin sonaattiin tuo esiin; Swann voi tavoittaa rakkauden tunteen, joka sitoi hänet Odetteen, enää vain Vinteuilin sonaatin kuullessaan. Vaikka Lukkarinen ei pyri teoretisoimaan tai erottelemaan muistin lajeja vaan keskittyy tutkimuksessaan tarkastelemaan viiden hyvin erilaisen ja hieman eri aikakausia edustavan taiteilijan piirustuksia, hän esittää, että: ”kaikki taideteokset, joilla on erityinen yhteys johonkin paikkaan ja tiettyyn paikkakokemukseen, ovat luonteeltaan elegisiä ja muistokirjoituksenomaisia” (35). Charles Swannin ja Vinteuilin sonaatin näkökulmasta ajatuksen voisi ehkä laajentaa koskemaan kaikkien taideteosten suhdetta kokemukseen; ja mikäli Roland Barthesia tai Susan Sontagia olisi uskominen, sama koskisi myös valokuvia…

Lukkarinen korostaa kuitenkin paikan päällä piirtämisen ja valokuvan ottamisen eroa kokemuksen näkökulmasta; piirtäjä on hänelle kokonaan toisella tavalla yhteydessä ympäristöönsä kuin valokuvaaja.

Taiteilijat, joiden piirustusten kautta Lukkarinen tarkastelee paikan kokemusta ovat Werner Holmberg (1830–1860), Alfred Finch (1854–1930), Kalle Carlstedt (1891–1952), Helmi Kuusi (1913–2000) ja Carl Wargh (s. 1938). Teoreettisten taustakysymysten suhde viiden valitun taiteilijan tuotannon tarkasteluun jää ehkä hieman etäiseksi, vaikka varmastikin seikkaperäinen tutustuminen taiteilijoiden piirustuksiin ja paikkoihin, joissa ne on piirretty, on vaikuttanut teoriaan, joka tätä ”empiirisempää” tutkimusta kehystää ja toisaalta teoreettiset pohdinnat ovat saattaneet heijastua havaintoihin taiteilijoiden piirustuksista.

Maiseman piirtäminen ja ulkona luonnostelu on erityinen tapahtuma Lukkarisen mukaan; äärimmillään se merkitsee myös ajan virtaamisen ja kulumisen, katoavuuden, kokemusta; Werner Holmbergin piirustusten ja luonnosten lukuisista puroista, lahonneista puunrungoista sekä ajan merkitsemistä maaseudun rakennuksista kirjoittaessaan Lukkarinen viittaa memento mori -aiheeseen. Myös saksalaisen varhaisromantiikan tematisoima kokemus yhteydestä luonnonkaikkeuden kanssa näkyy hänen mukaansa erityisesti Holmbergin vinjetinomaisissa luonnoksissa: ne ovat ”kuvia erityisen intensiivisen aistimisen hetkistä”. Ajan kulun kokemus luo tietynlaisen melankolisen tunnelman melkein kaikkiin tietyissä paikoissa tehtyihin luonnoksiin; Lukkarinen viittaa Holmbergin yhteydessä Jacob van Ruysdaelin Judenfriedhof -maalaukseen, mutta hän olisi voinut mainita myös aiheen ehkä tunnetuimman, muun muassa Erwin Panofskyn ja Louis Marinin kommentoiman Poussinin maalauksen Et in Arcadia Ego –  jollei Poussinin klassistinen viittaus antiikkiin toisi maalaukseen kerronnallisuutta, mikä universalisoi kuvatun näkymän ja heikentää sen tulkintaa tietyn paikan kuvauksena.

Paikan kokemus määrittyy keskeiseksi jäsentäväksi tekijäksi sille tavalle, jolla Lukkarinen lähestyy tutkimuksensa kohteena olevan viiden taiteilijan työskentelyä. Lukkarisen kiinnostus kohdistuu nimenomaan paikan päällä tehtyihin luonnosmaisiin piirustuksiin, jotka toisinaan saattavat olla palvelleet myös maalausten esitöinä. Tärkeintä Lukkariselle on ”välittömyyden” tuntu ja keskeneräisyyden vaikutelma, joka hänelle todistaa paikkakokemuksesta, jonka kukin piirustus taltioi. Hän keskittyy Suomessa tehtyihin piirustuksiin ja nostaa esille seuraavanlaisia kysymyksiä: kuinka henkilökohtainen suhde piirtäjällä on ollut paikkaan, minkälainen historia hänellä on tietyn paikan kanssa; miten hän on liikkunut – esimerkiksi Werner Holmberg saa varhaisromantiikkaa huokuvan epiteetin ”vaeltaja”; millä tavoin aihe valikoituu ja kuinka aiheenvalintaan vaikuttavat aiempi taide sekä sen kuvauskonventiot. Esimerkiksi englantilais-belgialaisen Alfred Finchin piirtäjän katse nostaa ympäristöstä esiin samankaltaisia kohteita kuin esimerkiksi John Constable ja William Turner ovat kuvanneet. Kiinnostava Finchin suhteen on Lukkarisen löytö: pelikortti johon on leikattu suorakaiteen muotoinen aukko etsimeksi, mikä todistaa hänelle Finchin katsoneen maisemaa tietyn etäisyyden päästä – ja englantilaisen maisemamaalauksen suodattimen lävitse. Finch kuului myös belgialaiseen uusimpressionistiseen Les XX -ryhmään, ja Lukkarinen tarkasteleekin kiinnostavasti Georges Seurat’n divisionistisen/pointillistisen maalausmetodin suhdetta valööripiirustukseen sekä sen vaikutusta Finchin tuotannossa.

Oman tematiikkansa muodostaa myös suomalaisen luonnon käsitteellistämisen historia ja se millä tavoin Suomen luonto sää- , ilmasto- ja luonnonolosuhteiden kannalta soveltuu maisemamaalauksen kohteeksi, ja kuinka pohjoinen kirkas valo vaikuttaa atmosfääriin ja maiseman kokemiseen, keskustelu, jota taiteilijat ja kriitikot kävivät 1800-luvulta lähtien.

Piirtämisen laajasta kirjosta Lukkarinen keskittyy tutkimuksessaan siis paikan päällä tehtyihin luonnospiirustuksiin; paikan hän määrittelee kiinnostavasti Christian Norberg-Schulzin, Edvard S. Caseyn mutta myös Jean-Jacques Rousseaun ja John Ruskinin kautta, sekä kirjallisuudentutkija Geoffrey Hartmanin Wordsworth -tulkintojen kautta, joissa Wordworthille merkitykselliset paikat nähdään omphalos-paikkoina, pyhinä ”spots of place”.

Düsseldorfilaista Holmbergia ja belgialaista uusimpressionistista Finchia seuraa sääksmäkeläinen Kalle Carlstedt. Carlstedt saa Lukkariselta määreen kotiseutumies ja onkin kiinnostavaa, kuinka todella paikallinen taiteilija on kyseessä. Carlstedtin Sääksmäki on suomalaisessa kulttuurihistoriassa tunnettu myös Ritvalan kylän Helka-juhlista, sikäli paikkakunnalla on tietynlaista kansallisromanttista hohdetta. Lukkarinen osoittaa mielenkiintoisesti, kuinka Carlstedtin kuvaama Ritvalan kylä vielä 1900-luvun alussa oli ryhmäkylä, johon isojako ei ollut ”ehtinyt” vaikuttaa – hän osoittaa myös selkeästi, kuinka Carlstedt mielsi olevansa katoavan miljöön tallentaja. Vaikka se ei olekaan Lukkarisen varsinaisen huomion kohde, rivien välistä – ja riveiltäkin – käy ilmi, kuinka suomalainen maisema on muotoutunut kulkuyhteyksien, maanteiden ja tiestön kehittymisen ehdoilla.

Lukkarinen ei halua rinnastaa piirtämistä ja valokuvaamista, mutta tämän lukijan tekisi mieli rinnastaa Carlstedt Eugène Atget’hen, joka kuvasi katoavaa Pariisia. Erityisesti Carlstedtin kohdalla Lukkarisen huolellinen taustatyö, täsmällisten piirustuspaikkojen etsiminen, tuo oman erityisen lisänsä lukukokemukseen – ja voisi melkein väittää, että tämä toisten jäljillä kulkeminen on verrattavissa kävelyyn pohjautuvaan käsitteelliseen nykytaiteeseen à la Lauri Anttila.[4]

Neljäntenä case-studyna Lukkarisella on taiteilija Helmi Kuusi, ja tähän lukuun saavuttaessa lukijan mielessä voimistuu kysymys: miksi juuri nämä viisi taiteilijaa? Ehkäpä on niin, että koska Lukkarinen on aiemmissa teoksissaan tarkastellut laajalti esimerkiksi Pekka Halosta ja suomalaista maisemamaalausta, hän ei tämän teoksen yhteydessä ole kokenut tarvetta toistaa aiemmin esitettyjä asioita? Silti on sääli, että Piirtäjän maisemasta jää uupumaan esimerkiksi juuri Halonen tai erityisesti Ellen Thesleff Muroleen maisemineen. Ja ehkä on myös syytä huomauttaa, että olisi ollut aihetta määritellä – tässäkin teoksessa! – se miten tekijä hahmottaa ’maiseman’, joka ei suinkaan ole yksiselitteinen termi vaan ihmisen ja luonnon suhteen tietynlainen tematisaatiomuoto!

Helmi Kuusi on kirjan varsinainen yllätys. Vuonna 1913 syntyneen ja 2000 edesmenneen taiteilijan luonnoskirjoista  –  yli 300 luonnoskirjasta – on suurin osa lahjoitettu hänen kuolemansa jälkeen Ateneumin taidemuseoon. Helmi Kuusi on aiemminkin tunnettu suomalaisessa taidehistoriassa erityisesti graafikkona, ja hänen tuotannostaan ovat kirjoittaneet muun muassa Heikki Malme ja Erkki Anttonen, mutta Lukkarisen nyt käsittelemä materiaali on ainakin minulle entuudestaan tuntematonta. Lukkarinen toteaa, että Kuusi piirsi lähes koko ajan; hän piirsi helsinkiläiskotinsa interiööriä ja sen ikkunoista avautuvia näkymiä sekä pieniä tapahtumia esimerkiksi varpusten elämästä; hän piirsi Mäntyharjulla suvun kesähuvilalla järvi- ja rantamaisemia, rakennusryhmiä, yksityiskohtia ympäristöstä. Hän piirsi myös sisäkuvia, ovien lävitse avautuvia näkymiä peräkkäisiin huonetiloihin kuten 1600-luvun hollantilaismaalarit, sekä asetelmia, jotka liittävät piirustuksen kuvatilan todelliseen tilaan, josta näkymä on nähty ja josta myös katsoja sen näkee. Kuusi piirsi lähes lakkaamatta ja siksi voikin sanoa, että Lukkarisen kysymys siitä, voiko piirustuksia pitää eräänlaisena elämän päiväkirjana on hyvin aiheellinen, ja ehkä seuraavaksi kysymykseksi nousisikin, mitä tarkoittaa piirtämiselle omistettu elämä. Lukkarinen kuvailee Kuusen ”häipyvin viivoin” piirtämiä omakuvia ”panteistisiksi” (129). Valohämy, chiaroscuro, olikin Kuusen kiinnostuksen kohde. Kuusesta kirjoittaessaan Lukkarinen tekee ekskursion yksinäisyyden kulttuurihistoriaan stoalaisesta traditiosta Poussinin kautta Rousseau’hon, mutta jättää kysymättä, mitä taiteilijan elämän valinta voi merkitä 1900-luvun naistaiteilijalle. Viittaukset Mäntyharjun huvilaan Kuusen cicerolaisena tusculumina (!) saattavat olla mahdollisia mutta sittenkin on hyvin erikoista, että Lukkarinen jättää kokonaan huomiotta feministisen taidehistoriankirjoituksen näkökulman. Hän tunnustaa luonnoskirjojen selaajan mieleen hiipivän surumielisyyttä ja pohtii modernin elämän sivussakulkijuutta ja vieraantumisen tunnetta baudelairelaisen flanöörin näkökulmasta, joka selkeästi on moderni dandy, mutta ehkä syytä olisi myös kysyä, mitä saattoi naiseuteen liittyvä vieraantuneisuus merkitä 1900-luvun alkupuolella syntyneelle taiteilijalle, joka ei ehkä voinut valita flaneusen roolia?

Viidentenä ja viimeisenä taiteilijana Lukkarinen tarkastelee vuonna 1938 syntyneen Carl Warghin piirustuksia, joista suurin osa sijoittuu Pohjanmaan rantamaisemiin. Näiden Warghin piirustusten ja akvarellien kohdalla Lukkarinen palaa Merleau-Pontyn ajatuksiin tilasta, tilan ja kokijan yhteenkuuluvuudesta, ja korostaa sitä kuinka Warghin töissä piirustusten tekijä ei tarkkaile näkymää ulkopuolelta – niin kuin Finch pelikortista leikkaamansa etsimen lävitse – vaan kuuluu osana havainnoimaansa ympäristöön. Kiinnostava on myös havainto Warghin piirustusten avaruutta ja valoa korostavasta laajakulmanäkymästä sekä niiden keskeneräisyyden tunnusta, joka kutsuu katsojan mukaan havaitsemisen tapahtumaan.

Piirtäjän maisema on mittava yhteenveto kirjoittajansa maisemaan, miljööseen ja paikkoihin kohdistuvasta tutkimuksellisesta mielenkiinnosta. Se on myös lähes ensyklopedinen kulttuurihistoriallinen teos, jossa tarkastellaan maiseman kokemisen traditiota antiikista 1600-luvun klassismin ja saksalaisen romantiikan kautta nykypäivään; se sisältää erityisesti kävelemisen ja yksinäisyyden kulttuurihistoriaa, suomalaisen luonnon ja maiseman esittämisen historiaa ja lukemattomia fragmentteja länsimaisen maalaustaiteen historiasta, erityisesti Claude Lorrainen ja Nicolas Poussinin 1600-luvun klassismista. Yhtäältä teos ankkuroituu nykyhetkeen paikkasidonnaisuuden käsitteen välityksellä, vaikka tätä ei kovinkaan pitkälle artikuloida lukuunottamatta David Hockneyn ja Lauri Anttilan läsnäoloa kirjan sivuilla. Saksalainen romantiikka panteistisine luonnontunteineen tulee myös monessa kohdassa viittauspinnaksi samoin kuin 1800-luvun englantilainen runous ja maisemamaalaus, erityisesti John Constable ja William Turner. Erityinen merkitys on lisäksi John Ruskinin piirtämistä käsittelevällä oppaalla, joka kulttuurihistoriallisten viittausten joukossa vaikuttaa kirjoittajalle erityisen läheiseltä.

Ehkä kysymykseksi, joka Piirtäjän maiseman luettua herää on teoksen tarkoitus: tutkimusta ja popularisoivaa otetta yhdistävä näkökulma saattaa osaksi olla kustannuspoliittisten linjausten tulosta ja tietyllä tapaa hyvin ymmärrettävää, mutta silti tekisi mieli kysyä, olisiko ollut mahdollista saada keskeisten tutkimuskysymysten kohdalla saada lukea niistä hieman enemmän sen sijaan, että nyt jokainen viittaus avataan ja esitellään yleistajuisesti, esimerkiksi Seurat’n kohdalla? Ja niin ehdottomasti kiinnostavia näkökulmia kuin Lukkarinen valitsemansa viiden taiteilijan tuotantoon avaakin tuntuu valikoima sittenkin aavistuksen mielivaltaiselta. Erityisesti jäin kaipaamaan Ellen Thesleffin maisemia, jotka ehkä olisivat saattaneet mahtua mukaan Lukkarisen(kin) kriteerein – etenkin kun tekijä itse kyseenalaistaa ehdottoman jaon piirtämiseen ja maalaamiseen?

Väitöskirjassani on tutkittu tiedostamatonta. Edesmennyt erittäin upea ja lahjakas oululainen taiteilija Niilo Hyttinen mainitsi graduni haastattelussa, että sehän on tiedostamatonta. Ei sitä voi tietää ja voiko siitä edes puhua. Minua harmitti kovasti, sillä tiedostamaton kiinnosti. Siinä oli jotain tärkeää. Taiteilijat Martti Mäkelä ja Kirsti Muinonen sitä vastoin myötäilivät gradussa kehittelemiäni ajatuksia, mutta eivat osanneet selittää tiedostamattoman osuutta maalaamisen prosessissaan. Kenties en tuolloin itsekään osannut esittää oikeita kysymyksiä. Uteliaisuus asiaa kohtaan heräsi ja minulle tuli pakonomainen tarve jatkaa tiedostamattoman ja maalaamisen tutkimista. Halusin samalla selvittää mihin perustuu oma intohimoni maalata abstrakteja tauluja.

Tiedostamaton yläkäsitteenä pitää sisällään kaiken sen mistä oma itse koostuu; ajattelu prosessit, arvot, motivaation ja muistot sekä alitajunnan. Termi alitajunta ymmärretään siten, että alitajunta toimii automaattisesti ja ohjaa elämäämme ja auttaa selviytymään arjen askareissa. Polkupyörällä ajamista ei tarvitse ajatella ja puhe soljuu mukavasti eteenpäin eikä sanojen paikkaa tarvitse sen kummemmin miettiä. Tiedostamatonta ei voi siten tietää, mutta on mahdollista eri tavoin herätellä tuota piilossa nukkuvaa tiedostamatonta. Freudia ja Jungia lainatakseni: tiedostamaton näyttäytyy yleensä unissa, neuroottisissa oireissa sekä puheen, kirjoituksen ja muistin niin sanotuissa kömmähdyksissä.

Ihmisen tiedostamatonta, piilossa olevaa mieltä on lähestytty luovuuden lähteenä useista eri lähtökohdista. Aiheesta on keskusteltu niin neurotieteen kuin filosofian ja estetiikan piirissä. Väitöskirjani on yksi puheenvuoro tässä moniäänisessä sekä moni- ja poikkitieteisessä keskustelussa. Tarkastelin tiedostamatonta Carl G. Jungin ja Charles S. Peircen ajatuksien avulla sekä itse tuottamastani aineistosta poimimillani ajatuksilla ja oivalluksilla, jotka on ymmärretty merkeiksi tiedostamattomasta. Tutkimuksessani kiinnitin Jungin ja Peircen teoriat Jackson Pollockin ja Salvador Dalín aikalaiskontekstiin. Jung ja Peirce puhuvat kuvista, mutta eri ajattelun pohjalta. Jung puhuu tiedostamattomasta, ilman puhuttua kieltä. Peircelle taas kielellisyys on ajattelun rakenteena ensisijainen. Katsannot voivat tässä mielessä olla analogisia vain näennäisesti, eivät kontekstiltaan tai syvärakenteeltaan. Ajattelen katsantojen kuitenkin täydentävän toisiaan: Peircen looginen semiotiikka ja Jungin psykologinen sekä taiteellinen näkökulma tiedostamattomaan avaavat maalausten tulkintaa. Lähtökohtana tutkimuksessa oli taiteellisen prosessin tutkiminen tiedostamattoman näkökulmasta. Valitsin erilaisia menetelmiä ja ajatuksia, joiden avulla pyrin stimuloimaan omaa tiedostamatontani. Analysoin tiedostamatonta Dalín ja Pollockin maalausten ja taiteellisen työn sekä oman maalausprosessini yhteydessä. Hahmottelin tutkimuksessa luonnosta taideteoksen tulkintamalliksi. Tulkintamallin avulla taideteoksesta voidaan hahmottaa, tulkita ja oivaltaa mahdollisia maalaamisen aikana syntyneitä tiedostamattomia semioottisia merkkejä. Taideteoksen tulkintamallin avulla valaisin Dalín, Pollockin ja omaa maalaamisen prosessiani. Kehittelemässäni taideteoksen tulkintamallissa luodaan perustaa rakentavalle kritiikille opettajan ja oppilaan suhteessa. Kriittisen palautteen antaminen saattaa tuntua toisinaan vaikealta. Kritiikki on pyrittävä antamaan loukkaamatta opiskelijan tunteita, tinkimättä kuitenkaan rehellisyydestä. Palautteen antaminen ja yhteiset keskustelut opiskelijan kanssa ovat erittäin tärkeitä. Taideteoksen tulkintamallissa kritiikki tukee ajattelemisen kehittymistä, rohkaisee tekijää näkemään omat kuvansa monipuolisemmin suhteessa muuhun taiteeseen ja omaan ajatteluunsa. Eri näkökulmia avaava ja kannustava kritiikki motivoi kuvantekijää keskustelemaan ja samalla perustelemaan omaa maalaamistaan. Tekeminen saa merkityksen, muoto sisällön ja kuvataideopiskelijat harjaantuvat puhumaan taiteestaan. Palaute kehittää opiskelijan reflektiivistä ajattelua.

Semiotiikka eli merkkioppi tutkii merkkien merkitystä. Peircen laaja ja monia elementtejä sisältävä filosofia antaa aineksia monenlaisiin tulkintoihin. Peircen merkkiteorian mukaan merkki on monisuuntaisessa niin sanotussa kolmijakoisessa dynaamisessa suhteessa, joka pitää sisällään varsinaisen merkin, merkin objektin eli ulkoisen kohteen ja merkin tulkinnan. Tulkinnassa merkille eli taideteokselle etsitään sen objektia eli merkin viittaamisen kohdetta. Objekti herättää ensin idean tai ajatuksen, joka tunnetaan tietyllä tavalla ja sen kautta kyseinen objekti eroaa muista objekteista. Esimerkiksi punainen ja sininen väri ajatellaan ja koetaan eri tavoin. Lisäksi jokainen idea tai ajatus yhdistetään todelliseen ja aikaisemmin koettuun tapahtumaan ja useimmiten kyseinen ajatus objektista yhdistetään aikaisemmin nähtyihin ja koettuihin objekteihin eli kohteisiin. Merkin suora objekti saadaan selville yleisemmin tunteiden avulla. Sen mukaan suora objekti kuvaa yksilön tai tulkitsijan tunteiden laatua. Kun taas dynaaminen objekti viittaa useampaan tulkintaan. Merkillä on siten kolme muotoa: ikoni, indeksi ja symboli, ja ne on jaettu niiden dynaamisen kohteen perusteella.

Semioottinen tulkinta saa olla jopa villiä, kuten Altti Kuusamo osuvasti sanoo. Tiedostamattoman suhdetta taideteokseen voidaan siten tulkita laajemmin, kun tiettyä taideteosta ei tulkita ainoastaan vain ikonisena merkkinä, vaan teosta lähestytään monipuolisesti jokaisen merkkiselityksen eli ikonisen, indeksisen ja symbolisen merkin kohteen kautta. Taideteoksen tulkinta ei siten perustu vain yhteen oletettuun merkkiselitykseen. Taideteos nähdään usean erilaisen merkin ja objektin yhdistelmänä ja tulkitaan mahdollisemman monipuolisesti. Mielestäni tulkinta syvenee tulkittaessa taideteosta useampien erilaisten merkkien yhdistelmänä.

On tärkeä, että taideteoksen tulkitsija pystyy selkiyttämään ajatuksiaan ymmärtääkseen taideteosta paremmin. Tutkimuksessani Peircen teoria kolmesta todellisuudesta tai kolmesta mielen tilasta: ensiys, toiseus ja kolmannuus rakentavat loogisen ja moniulotteisen näkökulmia avaavan kehyksen taideteosten tulkinnalle. Tulkitsija voi vaiheiden avulla lähestyä taideteoksen tulkintaa eri tavoin ja siten tulkitatapa laajenee. Tulkinnan ensimmäisessä vaiheessa ensiydessä tai ensimmäisessä mielen tilassa on kyse spontaanista ideasta tai ajatuksesta. Ensiys on ajaton tunteen kategoria, mielikuvituksen leikkiä, jolloin yksilö tuntee ja tulkitsee taideteoksen ilman järkeviä selityksiä. Tulkinnan toisessa vaiheessa toiseudessa tai toisessa mielen tilassa sanomuksen kanssa on kyse kahdesta asiasta, jotka kohtaavat toisensa: toiseus on reagointitilanne. Tuolloin tulkinta on toimintaa ja vähemmän tunnetta. Kolmannuudessa tai kolmannessa mielen tilassa yhdistetään tulkinnan kaikki vaiheet, ja se sisältää myös merkin, objektin ja tulkinnan yhteisen kokoonpanon. Kolmannessa tulkinnan vaiheessa kootaan niin sanottu järkevä merkitys eli argumentti tulkinnalle. Taideteosta tulkittaessa tulkitsijan emotionaalinen tunne voi paljastaa taiteilijan motiiveja, mutta tieteellisesti päteväksi tulkinta tulee vasta tulkintamallin toisessa ja kolmannessa vaiheessa; lisää yksityiskohtia keräämällä ja järkevästi asiaan syvemmin perehtymällä. Tulkintamallissa yksityiskohtia etsitään Jungin amplifikaatio metodin avulla. Metodissa merkin tulkinta saadaan asettamalla kuva uuteen kontekstiin. Kuvalle etsitään selitystä vertaamalla sitä toiseen sisältöön missä tuo samainen kuva kenties esiintyy.

Taideteoksen tulkinnassa teosta lähestytään Jungin aktiivisen kuvittelun menetelmän tukemana, joka on eräänlaista yksilön sisäistä mielikuvituksen tuottamaa dramaattista tai liioiteltua, vapaasti tuotettua ajattelua. Katsoessaan taideteosta katsojan mieli tuottaa aktiivisessa kuvittelussa vapaasti mielleyhtymiä. Katsojan ei ole tarkoitus ymmärtää taideteosta vaan eläytyä, tuntea ja kokea teos henkilökohtaisesti. Tulkinnassa saatuja mielleyhtymiä voidaan tulkita uudelleen ja kenties löytää yhtymäkohtia taiteilijan taideteosta tehdessä olleiden tiedostamattomien ajatuksien ja tulkitsijan tuottamien mahdollisten tiedostamattomien ajatusten kanssa. Koska tiedostamattoman tulkitseminen taideteoksesta on vaikeaa, tulkitsijan tulee luottaa omaan tiedostamattomaan ja herkistyä spontaanin intuitiiviselle tulkinnalle. Taideteosta tulkittaessa katsoja saa henkilökohtaisesti mielikuvitustaan aktivoimalla kokea ja tuntea taideteoksen sisäisen voiman. Aktiivinen mielikuvitus tukee subjektiivista, yksilön tunteista, aisteista ja muistoista lähtevää tulkintaa. Taideteoksen tulkinnasta tulee itseilmaisua, jonka myötä itsetunto ja itseilmaisu kehittyvät ja yksilö rohkaistuu sanomaan subjektiivisia mielipiteitään. Hän uskaltaa aidosti olla oma itsensä ja näkee uteliaasti lapsen silmin asiat uutena ja outona, eikä ajattele asioita itsestäänselvyytenä. Taiteen katsomisesta tulee nautinto.

Taideteosta tulkittaessa Freudin uniin liittyvät teoriat tukevat tiedostamattoman ymmärtämistä. Esimerkiksi taideteoksessa oleva elementti voi olla tiivistymä useasta eri kohteesta tai lähteestä. Tuolloin maalauksen naishahmo voi pitää sisällään taiteilijan vaimon, äidin, siskon ja kaikki hänen elämänsä aikana vaikuttaneet naiset. Taideteos voi myös toimia lohtuna, kuten unet. Taiteilija saattaa maalata esimerkiksi kaipaamaansa lapsuuden maisemaa. Taideteos voi olla myös niin sanottu siirtymä toiveen toteutumasta, eli toive sensuurin aiheuttamana muuttuu aivan erilaiseksi ja toisenlaiseksi, siirtymäksi. Taiteilija kenties maalaa viehkeitä kukkia, joihin voi piiloutua eroottisia ajatuksia.

Jung ei hyväksynyt Freudin sensuuriin perustuvaa uniteoriaa, sillä Jungin mielestä unet kertovat totuuden. Jung myönsi, että sensuuri toimii arkielämässä mutta ei unissa. Jung korostaa, että unia on vaikea tulkita, koska ne ovat symbolisia. Unen symboleja ei pidä tulkita kirjaimellisesti, koska ne kätkevät taakseen enemmän. Unien ja maalausten symbolisia kuvia ja värejä voidaan tulkita arkkityyppien avulla, jotka esiintyvät psykkisessä todellisuudessa näkymättöminä. Tulkintamallissa Ronnbergin ja Martinin (2010) kirja The Book of Symbols: Reflections on Archetypal Images avaa taideteosten mahdollisten tiedostamattomien elementtien arkkityyppistä eli kollektiivista merkitystä. Arkkityyppien tulkinnassa on yhtäläisyyksiä The I Ching, Book of Changes kirjan kanssa, josta Jung oli tietoinen. Arkkityyppiteoriasta ja kyseisestä kirjasta voi löytää uusia vaihtoehtoja tai ratkaisuja ongelmiin, kun elämä on umpikujassa. Itämainen filosofia oli Jungin inspiraation lähteenä, ja se voi myös aukaista taideteoksen tulkintaa. Taiteilijan tekniikkaan perehtymällä on mahdollista lähestyä tiedostamatonta. Esimerkiksi Dalín ja Pollockin vastakkaiset työskentelytavat ovat keinoja stimuloida tiedostamatonta maalaamisen prosessissa. Surrealistien 1920-luvulla kehittämä automaattinen maalaaminen perustuu Freudin vapaan assosiaation tekniikkaan. Dali maalaa ilman moraalia ja tabuja ns. unenomaista super-todellisuutta. Unet ovat Dalin inspiraation lähteenä ja polkuna tiedostamattomaan. Paranoiakriittisessä metodissaan Dalí yhdistelee tietoisesti ja teknisen taitavasti järjettömiä kuvia tai esineitä. Kaksiselitteisinä kuvayhdistelminä: konkreettisen realistisina sekä fantasioiden taikavoimaisina kuvina ne stimuloivat katsojan tiedostamatonta. Paranoiamaiset eli vainoharhaiset ajatukset ja kuvat ovat tiedostamattoman palveluksessa. Maalatessaan Dalí näkee virheissä mahdollisuuden, josta tiedostamaton kehittelee.

Itämainen filosofia yhdistyy upeasti Pollockin tavassa tehdä ei-esittävää taidetta. Tutkimuksessani lähestyn Pollockin taiteen tekemisen prosessia itämaisen filosofian ja zen-taiteen tukemana. Taiteellisessa produktiossani pyrin stimuloimaan tiedostamatonta mieltäni ja maalaamaan Pollockin tavoin ei-esittävää taidetta. Tarkoituksenani oli keskittyä kuvantekemiseni prosessiin kuten zen-taiteilijat ja etsiä vaikutteita surrealismista ja abstraktista ekspressionismista. Kuten surrealistisessa automatismissa taiteilija luottaa intuitioonsa. Taiteilija maalaa nopean spontaanisti, ettei rationaalinen ajattelu ehdi sensuroimaan kuvan tekemistä ja siten tietostamattomat impulsiivit ohjaavat maalaamisen prosessia. Ajattelen, että maalaamisen spontaanina hetkenä minun on luotettava taitoihini, ilman niitä tietoisesti miettimättä. Siten taideteokseni tulee olemaan ensimmäisen maalaamiskerran jälkeen usein yllätys. Teos saattaa olla valmis, jos olen pystynyt saavuttamaan täydellisen keskittymisen ja lopputulos on itseäni miellyttävä. Taideteosta jatkaessani voin joko miettiä visuaalisia vaihtoehtoja tai jatkan samanlaisella intensiivisellä intuition voimalla. Kuten modernissa taiteessa olennaista on subjektin välitön esittäminen. Maalatessani zen-taiteilijan tavoin, en anna aistieni tai ajatusteni häiritä kuvantekemistäni. Sitä vastoin pyrin tietoisesti unohtamaan olemassa oloni ja tässä tekemisen vapaudessa kadottamaan itseni. Maalaamisen aikana keskittymiseni on oltava täydellistä ja pyrin tekemisessäni  virheettömyyteen. On maalattava avoimesti, jotta tiedostamattomina piilevät ajatukset uskaltautuvat esiin. Intohimoinen, intensiivinen, henkisesti kuluttava ja usein nopeatempoinen maalaaminen vie tekemistäni eteenpäin. On osattava hetkessä olemisen taito. Tieteelliset teoriat eivät riitä tiedostamattoman mielen selvittämiseksi, vaan tiedostamaton on koettava subjektiivisesti. Tutkija pystyy paremmin ymmärtämään tutkittavan kohteen, jos hän on kyseisen asian myös henkilökohtaisesti kokenut. Taiteellisessa produktiossani oli mahdollista testata eri tekniikoita ja teorioita. Samalla ymmärrys tutkittavaan asiaan syveni. Tiedostamaton avautui siten parhaiten itse kokemalla ja tekemallä. Tutkimus selkiyttää tiedostamattoman tärkeää asemaa kuvan tekemisessä. Tutkimuksessa etsitään taiteilijoille taiteen tekemiseen erilaisia keinoja stimuloida tiedostamatonta ja tiedostamaton nähdään positiivisena voimavarana. Väitöskirja antaa lukijalle/katsojalle mahdollisuuden osallistua tutkijan intiimiin maalaamisen prosessiin. Maalaamisen aikana videoitu monologi on litteroitu (www.astagallery.com). Samalla se kertoo enemmän kuin valmis taideteos. Taiteellisessa produktiossa tutkijasta tulee tutkimuksen kohde ja hän on siten esimerkkinä muille. Tarkastelin omaa taiteellista prosessiani protokollametodin eli ääneenajattelumenetelmän avulla, jossa taiteellista tuotantoa käsitellään “muodonantona tuntemattomalle”. Taiteellisessa produktiossani ääneenajattelu paljasti hiljaista tietoa ja maalaamisen aikana piilossa olleita ajatuksiani. Kuten Freudin vapaa-assosiaatiossa tavoitteenani oli puhua ilman moraalia ja estoja, siten ääneenajattelun avulla maalaamiseni vapautui ja pystyin saavuttamaan yhteyden unohdettuihin muistoihin ja ajatteluuni. Kirjoitin systemaattisesti päiväkirjaani ja äänitin ajatuksiani ennen, jälkeen ja maalaamisen aikana. Kuvantekijänä puhuin ääneen niin sanottua sisäistä monologiani. Ääneenajattelussa tavoitteena on tuottaa soljuvaa puhetta, jolloin tekemisen aikana sanotaan ääneen kaikki mieleen tulevat ajatukset. Tuolloin puhe etenee omalla painollaan ja voi jopa ohjata maalaamista.

Koska tutkimuksen taiteellisessa produktiossani lähtökohtana oli tiedostamaton mieli, minun oli uskallettava kuunnella tunteitani ja oltava valmis kohtaamaan tiedostamattoman varjo- ja valopuolet. Vain siten oma tiedostamaton paljastui. Minun oli herkkänä vajottava syvyyteen, romahdettava. Maalaamisprosessini hiljaisuudessa aistini ja tunteeni sekoittuivat simultaanisesti ajattomassa hetkessä. Lapsen tavoin taiteilijana maalasin ilman estoja ja moraalia. Taiteen tekemiseni tarvitsee tiedostamatonta ja terveitä hulluja ajatuksia, joita pitää sopivin väliajoin käsitellä rationaalisesti. Yhdessä ne tasapainottavat toisiaan. Herkkyys jää elämään ja tulee esiin kuvan tekemisessäni. Heikkoudesta ja herkkyydestä kasvaa vahvuus maalata aidosti. Itsetuntemus ja luovuus kehittyvät. Tiedostamattomassa piilee voimavara.

Tietoisen ja tiedostamattoman välillä on vain näkymätön seinä. Prosessissa tasapainoillaan sisäisen minän kanssa. Ollaan alttiina; huonot muistot aiheuttavat pahuutta ja vihaa. Lopulta tietoinen ja rationaalinen tajuaa tilanteen ja siten ainoa vaihtoehto on antaa anteeksi itselle ja muille. Vihaa ja pelkoa ei pidä ruokkia. On oltava sinut itsensä kanssa. Yksilö vahvistuu ja uskaltaa elää rehellisesti. Maalaamisen prosessissa on siten mahdollista kokea Jungin individuaation prosessi. Sitä voitaisiin kuvailla eräänlaiseksi puhdistautumiseksi, tuolloin oma elämä nähdään uudestaan ja ihmisestä tulee kokonaisuus, joka ei sulje pois muuta maailmaa.

Tutkimuksessa oli mielenkiintoista reflektoida omaa luomisprosessiani, ja mielestäni kehittelemäni taideteoksen tulkintamalli soveltuu erityisesti kuvantekijän oman taiteellisen produktion tulkintaan, tuolloin kuvantekijä itse tulkitsee omaa maalausprosessiaan ja sen mukana tuomia tunteita, ajatuksia ja visuaalisia ongelmia. Taiteen avulla voi löytää uudelleen itsensä; elämisestä löytyy merkitys ja vahvuus. Taiteilija voi taideteoksen tulkintamallin avulla tulkita omaa maalaamistaan ja maalauksiaan. Hän voi kehittyä tekemisessään, parantaa itsetuntemustaan ja jopa löytää itsestään tiedostamattomina vaikuttavia asioita.

Omakohtaisesti taiteilijana ja ihmisenä pyrin rehellisesti maalaamaan. Koskaan en ole valmis ja ei ole minun taulutkaan, mutta keskeneräisyydessä on mahdollisuus. Mielestäni tutkimuksen tärkein anti on se, että  meillä jokaisella on mahdollisuus katsoa taidetta ja erityisesti abstraktia taidetta oman tiedostamattoman kautta, ilman muiden mielipiteitä ja omien kokemusten sekä tunteiden herkistämänä.

Käsillä oleva numero toimitettiin enimmäkseen periaatteenaan vapaa ja avoin kirjoituskutsu, jossa toivottiin vastauksia pyhän ja taiteen mutkikkaisiin yhteyksiin. Sen lisäksi mukaan tuli myös muutamia muita tekstejä, joita erikseen pyysimme tai joita kirjoituskutsun ulkopuolelta lehteen lähetettiin. Tarkoituksena oli kartoittaa suomalaisen taidehistoriallisen tutkimuksen suhdetta pyhään. Kuten lukija huomaa, julkaisun tekstit käsittelevät pyhää koskettelevia aiheita varsin laajalta teoriapohjalta ja melko suurella aikahaarukalla. Yksi julkaisuun artikkelinsa lähettänyt totesikin, että pyhä saattaa olla muodikkaampi käsite kuin miltä se ensi alkuun tuntuu.

Muodikasta tai ei, nykytaidehistorioitsijat lienevät myös pakotettuja tieteentekijöinä hieman kaksinaiseen suhteeseen pyhää kohtaan, joka kuitenkin heijastuu räikeämmin nykytaiteiden parista. Toisaalta meille on annettuna avoimesti uskonnollinen pyhä esineistö niin menneiltä vuosisadoilta kuin omalta ajaltammekin, mutta toisaalta sekä tieteilijän että taiteilijan identiteetit annetaan meille tietyllä tavalla epäuskonnollisessa muodossa. Tämä ei tietenkään tarkoita, ettei akateeminen maailma sallisi pyhää aina omassa keskuksessaan asti – tieteen ja uskonnon yhteinen historia vaikuttaa hyvässä ja pahassa yhä monissa akateemisissa tavoissa ja seremonioissa – vaan ennemminkin sitä, että suhteet uskonnollisen perinteen ja tieteen tai nykytaiteen välillä voidaan usein vahvistaa vain säilyttämällä tietty etäisyys. Siten onkin melko yleistä saada uskonnollisia sävyjä töissään esiin tuova nykytaiteilija kiinni lausunnoista, joiden mukaan töiden ei niinkään ole tarkoitus tukea tiettyä uskonnollista näkökulmaa kuin käsitellä pyhään liittyviä kysymyksiä. Raja on varmasti suuressa määrin veteen piirretty viiva, mutta tietty historiallinen totuus siihen sisältyy. Harva tuskin voi välttyä Vatikaanissa museokierroksensa aikana kiusalliselta tunteelta, jonka Collezione d’Arte Religiosa Moderna Appartamento Borgian ja Sikstuksen kappelin välissä tuottaa. Vaikka James Elkinsin kuvailu kokoelmasta ”outona ja depressiivisenä”[1] – kirjassa On the Strange Place of Religion in Contemporary Art (2004) – onkin hieman provosoivasti muotoiltu, on se myös monessa mielessä ymmärrettävä.

Pyhyys ei tietenkään rajoitu uskontoon, eikä sen käsitteleminen vaadi ennalta todennettua uskonnollista vakaumusta. Pyhiä aiheita representoiviin esineisiin ja teoksiin liittyy niin ikään merkityksellisiä latauksia, jotka ovat vain heikosti sidottuina uskontoihin. Tästä todistaa toki suuri osa tämänkin julkaisun artikkeleista. Monet niistä käsittelevätkin juuri sellaisia yksityiskohtia, joissa pyhä aiheisto avautuu tai muuttuu suhteessa arkiseen sfääriin, oli sitten kyseessä suhde hallinnolliseen poliittiseen identiteettiin, taiteilijan omakuvaan, luonnontieteisiin tai suusta suuhun kulkeneisiin kansanuskomuksiin. Jane Vuorinen sanoo valokuvan ja pyhän kiinnekohtia tarkastelevassa artikkelissaan valokuvasta tulleen ”läpinäkyvä, kaikkialle soluttautunut”[2]. Jos näin on käynyt myös pyhälle, niin – näin kai täytyy julkaisun puolesta toivoa – hajanainen tapa saattaa ollakin paras tapa lähestyä sitä.

1900-luvun ranskalainen teoria on mielellään korostanut sitä, miten pyhä vaanii kaikessa yhteiskunnallisessa elämässä ja tulee esiin moninaisimmissa muodoissaan. Tässä perinteessä myös yksi teema näkyy ylitse muiden taiteiden, pyhän ja humanististen tieteiden yhteydessä: maalaisjärjellä ajatellen – joka todella suomalaisessa hallinnossa tällä haavaa jyllää – niistä mikään ei yleensä palvele välitöntä taloudellista hyötyä.[3] Talousvetoisen ideologian keskellä niistä tulee jäänteitä, enemmän tai vähemmän epätoivottuja todisteita sellaisen maailman kulttuurisista perusteista, joka ei koe tekevänsä niillä enää mitään. Sellaisinaan ne voidaan esittää samassa valossa kuin tyhjät mainostaulut ensimmäisenä suurkaupunkina ulkomainostuksen kieltäneen São Paulon kaduilla – mahtipontisina rakennelmina, sinällään hyödyttöminä.[4]

Tyhjä taulu on ehkä toiminut uskottavimpana modernin pyhän mallina muutenkin, näin myös ilman että tarvitsisi turvautua mystisiin abstraktioihin. Mircea Eliade väitti oman aikansa taiteen etujoukkoihinkin suhteutettuna, että ajatus modernista ns. ”Jumalan kuoleman” ajasta ”merkitsee ennen kaikkea mahdottomuutta ilmaista uskonnollista kokemusta perinteisin uskonnon kieleen kuuluvin keinoin”[5]. Kuten Eliade myös vihjasi, tämä muuttuva keinovalikoima oli myös ollut vastuussa läpi historian siitä, minne pyhän jäänteet ripoteltiin. Uusia keinoja olisi kaivannut ehkä myös Wall Streetiltä töitä saanut kopioitsija Bartleby, joka Herman Melvillen 1850-luvulla kirjoittamassa novellissa alkoi yhtäkkisesti kieltäytyä tekemästä työtehtäviään. Tilanteen kärjistyessä Bartleby jäi Wall Streetillä sijaitsevaan toimistoonsa toimettomana istumaan ja ilmoitti selvällä englannin kielellä halukkuutensa olla poistumatta: ”I would prefer not to”.

Artikkelissani keskityn analysoimaan aikaisemmin Laatokalla mutta nykyisin Uudessa Valamossa Heinävedellä olevaa Jumalanäiti valtaistuimella -ikonia historiallisessa kontekstissa, jonka pääpaino on 1890–1920-luvuilla, jolloin se samoin kuin muut uuden pääkirkon (valmistui vuonna 1896) ikonostaasiin maalatut kuvat olivat uusia.  Ikonien ja maallisen vallan problematiikka tiivistyy kysymykseksi, voidaanko kookkaan, vasta maalatuista ikoneista koostuvaan kuvaseinään sisältyneen teoksen tulkita ilmentäneen Romanovien hallitusta syntyaikanaan vuosisadan taitteessa ja alussa, tai sen jälkeen, kun keisarivalta päättyi ja Jumalanäiti valtaistuimella jäi Suomen tasavaltaan kuuluneeseen Karjalan osaan. Perustelen ikonin analyysia mainittuna aikana sillä, että tuore suomalainen tutkimus on monella tavalla uudelleenarvioinut venäläisen (ja suomalaisen) patriotismin ilmenemismuotoja 1910- ja 1920 -luvuilla ja kyseenalaistanut aikakauteen aikaisemmin kytkettyjä itsestäänselvyyksiä. Uudessa Valamossa puisessa Kaikkien Valamon pyhien kirkossa sijaitseva Jumalanäiti valtaistuimella -ikoni (kuva 1) ilmentää sellaista ajattoman kauneuden ja tarunhohtoisen ylhäisyyden ihannetta, että Venäjän kansanperinteen lauluja ja rukouksia tuntevan mieleen palaavat hurskaan kansan Jumalanäidin puoleen kohottamat huokaukset, jotka ovat samalla kertaa tervehdyksiä ja avunpyyntöjä: ”o, Tsaritsa Nebesnaja”, ”oi Taivaan Kuningatar”. Ortodoksisen kirkon käyttämissä suomenkielisissä jumalanpalveluskirjoissa esiintyy monia vastaavia ilmaisuja, joista yksi tavallisimmista on Taivaan Valtiatar. Myös venäläinen käytäntö tuntee kirkkoslaavin ylevän ja juhlavan puhuttelumuodon Vladytsitsa, Valtiatar. Venäjänkielisessä arkipuheessa esiintyessään ilmaisu tsaritsa, tsaaritar voi herättää monensävyisiä mielleyhtymiä historian hallitsijattarista ja menneen vuosisadan uutisista aina kansantarinoiden ja satujen maailmaan asti.

Tutkimani Jumalanäiti valtaistuimella -ikoni on maalattu Valamon ikonostaasia varten yläosaltaan kaartuvalle, 3,7 cm:n paksuiselle lehmuspuiselle pohjalle. Se on 193 x 94,7 cm:n kokoinen öljyvärimaalaus, jonka takana on kaksi tukikiilaa. Teos esittää valtaistuimella istuvaa, Kristus-lasta sylissään pitävää Neitsyt Mariaa. Maalauksen taustaa peittää kohokuvioinen, kauttaaltaan kullattu liljaornamentti. Taustan yläosaan oikealle ja vasemmalle puolelle on osaksi ornamenttia sommiteltu kahdesta toisiaan leikkaavasta neliöstä muodostuva kahdeksankulmio, jonka sisään jää ympyrä. Vasemmanpuoleisessa ympyrässä ovat kreikankieliset äitiä merkitsevät kirjaimet MP ja oikeanpuoleisessa Jumalaa tarkoittavat ΘΥ.

Kristillisessä symboliikassa luku kahdeksan[1] viittaa epäsuorasti seitsenpäiväiseen viikkoomme ja sen rajat rikkovaan, ikään kuin ajan kahleista vapautuvaan kahdeksanteen päivään[2] – Kristuksen toiseen tulemiseen, ylösnousemukseen ja uudestisyntymiseen. Ympyrä puolestaan kuvaa iankaikkisuutta[3] ja Jumalan alkuperäistä luomistekoa, maanpiiriä, johon ihminen sijoitettiin vasta myöhemmin. Kahdeksankulmio[4] kuvaa maailmankaikkeuden täydellisyyttä ja tasapainoa, ja kun kahdeksankulmio ympyröidään, siitä tulee ikuisuuden sekä taivaan ja maan liiton symboli. Taustaa peittävän ornamentin liljakuvio viittaa Marian neitseelliseen puhtauteen.[5] Kultaus puolestaan on Jumalan ja Kristuksen tunnusmerkki, koska kulta oli vanhalla ajalla arvokkain tunnetuista metalleista.[6]

Jumalanäiti istuu ryhdikkään jäykästi suurikokoisella ruskeanharmaalla kivisellä istuimella, jossa ei ole käsi- eikä selkänojaa ja jonka pehmusteena on molemmista päistä kullanvärisellä tupsulla koristettu, sinooperinpunainen putkimainen tyyny. Valtaistuin lepää maalauksen etualan täyttävän ruskeanharmaan pilven päällä.

Jumalanäidin yllä on sinooperinpunainen avoin viitta, joka on kiinnitetty ylhäältä sinisellä kivellä koristellulla neliönmuotoisella soljella. Viitan liepeessä on helmikoristeinen kultabrokadinauha, jota reunustamaan on viittakankaaseen kirjottu kullanvärinen ornamentti. Katsojasta nähden vasemmassa viitan olkapäässä on tähden muotoinen kullanvärinen kuvio. Viitan alla on ultramariininsininen aluspuku, jonka kaula-aukkoa, etuosaa, vyötäröä ja helmaa koristaa kullanvärinen leveä brokadinauha. Nauhaa reunustavat helmet ja keskiosaa peittää niin ikään helmistä ja värikkäistä, hiotuista jalokivistä sommiteltu koristelu. Jumalanäidin päätä verhoaa valkoinen liina, jonka päällä on jalokivillä ja helmillä koristettu kruunu. Sen etumaisen sakaran huipulla on helmistä muodostuva tasasivuinen risti. Jalassaan Jumalanäidillä on punaiset kengät. Hän pitää oikeassa kädessään ylöspäin kapenevaa, kullanväristä sauvaa, jonka alaosa päättyy pieneen palloon ja jonka kapeneva yläosa on kierrekoristeinen. Taustalla, Jumalanäidin pään ympärillä on tasainen, kullattu ympyränmuotoinen kehä, jonka kaksi kapeaa nauhaa erottaa ornamentoidusta taustasta.

Jumalanäidin sylissä istuu majesteetillisen ryhdikkäästi ja pystypäin vaaleahiuksinen, sinisilmäinen Kristus-lapsi. Hänen pukunsa on valkoista silkkiä muistuttavaa kiiltävää kangasta. Puvun rintamusta, kaula-aukkoa, hihansuita ja helmaa koristavat leveät kullanväriset brokadinauhat, joihin on kiinnitetty runsaasti helmiä ja pyöreäksi hiottuja, erivärisiä kiviä. Puvun alla on ihoa myötäilevä vaaleanpunainen alusasu. Lapsen päätä peittää helmin ja jalokivin koristettu kullanvärinen kruunu, jonka päällä on tasasivuinen helmistä tehty risti. Päätä ympäröi valokehä, jossa on ristinmuotoinen kuvio. Ristin sakaroissa nähdään kreikankieliset kirjaimet Ο ΩΝ, joista muodostuva sana merkitsee ”se joka on”. Kristuksen oikea käsi on kohotettu siunaavaan asentoon. Vasemmassa kädessään hänellä on sinivihreä valtakunnanomena, jonka pinnan rajaavat kolmeen osaan vaaleat, ohuet viivat. Valtakunnanomenan päällä on pieni tasasivuinen risti. Lapsella on jaloissaan ihonmyötäiset, keltaokran väriset kengät. Kuvan taustan ornamenttiin on valokehän yläpuolelle sovitettu ympyrä, jossa ovat kirjaimet ΙC XC.

Jumalanäidin sylissä istuvan lapsen voi tunnistaa jo yksin sädekehän yläpuolella olevista kreikankielisistä ΙC XC -kirjaimista, jotka ovat lyhennys sanoista Iisus Hristos – Jeesus Kristus. Jeesuksen asu muistuttaa aina kruunua myöten Bysantin hovipukua. Vasemmassa kädessään hänellä on kaikkivaltiuden vertauskuvana maapalloa muistuttava valtakunnanomena.[7] Ylimaallista valtaa kuvaava pallo periytyy antiikin Roomasta. Valtakunnanomena tavataan useissa itäroomalaisissa kultakolikoissa, joihin on kuvattu Bysantin keisareita.[8] Venäläiseen ikonimaalaukseen tällainen kuvaustapa näyttää kuitenkin levinneen vasta 1600-luvulla lännestä.[9]

Jumalanäiti valtaistuimella -ikonin alkuperäinen sijoituspaikka oli Valamon luostarin vuonna 1896 valmistuneessa pääkirkossa Laatokan saarella. Ennen tutkittavaan ikoniin paneutumista luon katsauksen pääkirkon rakennusvaiheisiin ja ikonostaasiin. Valamon luostarin veljestön määrä alkoi kasvaa 1800-luvun puolivälissä ja vanha pääkirkko kävi ahtaaksi. Pietarin ja Laatokan hiippakunnan luostarien valvoja, arkkimandriitta Ignatij Brjantšaninov (1807–1867) havaitsi asiantilan ja kuvasi sen vuonna 1847 ilmestyneessä Valaamskij monastyr -teoksessa seuraavasti:

Vaikka kirkkojen määrä on lisääntynyt, ei niiden joukossa ole ainoatakaan, pääkirkko mukaan lukien, johon mahtuisivat kerralla kaikki Valamon luostarin asukkaat. Pääkirkon ja trapesan monenkirjavat seinämaalaukset ovat oiva esimerkki alkuperäisen venäläisen ihmisen mausta silloin, kun sivistys ei ole sitä puhdistanut. Hän on Euroopan asukas ja samalla Aasian naapuri.[10]

Arkkimandriitta Ignatijn tekstissä kiinnittyy huomio seinämaalausten suorasukaiseen arvosteluun. Mitä hän mahtoi tarkoittaa kirjoittaessaan alkuperäisen venäläisen ihmisen mausta, jota sivistys ei vielä ole puhdistanut? Myöhäisbarokkia edustaneet Valamon ikonit ja seinämaalaukset vaikuttivat Pietarin kirkkoja nähneestä arkkimandriitasta varmaankin vanhanaikaisilta. Kritiikki saattoi siis kohdistua siihen, ettei pääkaupungista katsoen syrjäisessä luostarissa ollut nähtävillä Pietarin arkkitehtuurissa ja ikonimaalauksessa jo vallitsevana ollutta klassismia. Varsinkaan rakennusten, sisätilojen ja ihmisvartaloiden kuvauksessa venäläinen provinsiaalinen barokkimaalaus ei täyttänyt sellaisia odotuksia, joita antiikin ja renessanssin esikuvia ihaileva katsoja asetti.

Igumeni Damaskin (johtajana 1839−1881) päätti korjata luostarin valvojan huomaaman puutteen. Lopulliset rakennuspiirustukset laativat arkkitehdit Aleksej Silinin (?−1891) ja Grigorij Karpovin (1824−1900). Uuden pyhäkön peruskiven muuraukseen osallistuivat muiden muassa suuriruhtinas Vladimir Aleksandrovitš[11] ja hänen saksalaissyntyinen puolisonsa Maria Pavlovna.[12] Silinin ja Karpovin laatimiin piirustuksiin teki arkkitehti Nikolaj Prokofev[13] pieniä muutoksia. Hän myös suunnitteli yläkirkon nelikerroksisen ikonostaasin, jossa tutkittava ikoni sijaitsi.  Valamoa lähestyttäessä uusi pääkirkko näkyy kauas Laatokalle. (Kuva 2) Pyhäkköä ihasteltiin lähes poikkeuksetta suuren koon ja kauniin interiöörin vuoksi. Rovasti F. Znamenskij kuvaa pyhäkköä Tserkovnye vedomosti -lehdessä seuraavasti:

    Pääkirkon yläkirkossa on yksi alttari ja se on pyhitetty Kristuksen kirkastumisen kunniaksi. Pyhäkkö on korkea, tilava ja valoisa. Sisäänkäynnin kohdalle on rakennettu tilavat kuoroparvet. Ikonostaasi ulottuu aina holvikaareen asti. Se on veistetty hyvällä maulla männystä ja lehmuksesta ja koristettu taiteellisesti korkeatasoisilla ikoneilla. — Ikonit on tehnyt pappismunkki Alipij ja seinämaalaukset pappismunkki Luka. Kerubit ja enkelit ovat isä igumeni Gavriilin työtä. [14]

Znamenskijn kirjoitti matkakuvauksensa vuonna 1897, jolloin luostarin julkaisuissa ei vielä ollut kuvauksia uudesta pääkirkosta. Voidaankin päätellä, että hänen mainintansa maalaustöistä vastanneiden veljestön jäsenten nimistä perustui suoraan luostarista saatuun tiedonantoon.

Toisin kuin suopeat venäläiset arvioijat suhtautui kirjailija Juhani Aho kriittisesti luostarin uuteen pyhäkköön ja sen maalauksiin Uuteen Kuvalehteen vuonna 1896 kirjoittamassaan matkakuvauksessa. Artikkelissaan hän vertaili Valamoa Italiassa näkemiinsä katolisiin luostareihin:

Siellä [Italiassa] oli kirkko kaunis ja sopusuhtainen, täällä on se korea ja rakenteessa raskas, jota ulkonaisen kiillon paljous turhaan koettaa kevennellä. Kirkon sisusta oli siellä täynnä vanhoja, suurten taiteilijain tekemiä maalauksia, täällä ovat kuvat räikein värein tehtyjä, öljypainokuvain kaltaisia.[15]

Kun muistetaan, että Arts and Crafts -liikkeen tyyppinen etsiytyminen vanhemman kirkkotaiteen lähteille sai kannattajia myös venäläisissä kulttuuripiireissä, voidaan arvella, että Ahon kritiikki olisi herättänyt vastakaikua myös joissain venäläisissä yleisöissä. Kati Parppei mainitsee kirjassaan Laatokan Valamo. 1800-luvun luostari matkailijoiden kuvaamana, kuinka Aho vertailee Italiassa näkemiään katolisia luostareita ”venäläiseen monasteriin” ja paheksuu jälkimmäisen kirkon koreutta ja raskautta sekä hopean ja kullan määrää.[16] Juhani Aho edusti tavanomaisesta kirjoittajasta poikkeavaa, toisenlaista esteettistä maailmaa, taiteilijan ja eliitin makua. Aholla oli mitä ilmeisin paljon matkustelleen ja kiinnostuksella etelän muistomerkkejä katselleen kulttuuriväen käsitys taiteesta. Venäjällä suosittua ihanteellista historiamaalausta hän ei ehkä ymmärtänyt tai ainakaan arvostanut katseltuaan Välimeren vaikutuspiirissä syntyneitä renessanssin ja varhaisrenessanssin teoksia. On epätodennäköistä, että venäjää taitamaton Aho tiesi, että uuden pääkirkon ikonien ja seinämaalausten esikuvina todella oli käytetty myös painokuvia. Vertailu Italiaan on osuva siinä mielessä, että joidenkin Valamon ikonien ja seinämaalausten esikuvat löydettiin, ainakin välillisesti, juuri vanhemmasta italialaisesta taiteesta. Sitä paitsi voi hyvin kuvitella, että vastavihityn pyhäkön ikonien värit näyttivät aikalaiskirjoittajasta koreilta ja makeilta, jos tämä vertasi niitä esimerkiksi symbolistitaiteilijoiden yksinkertaista alkuvoimaisuutta tavoitteleviin teoksiin.

Viljo Jääskeläinen luonnehtii Valamoa esittelevässä opaskirjassaan uutta kirkkoa bysanttilaisen rakennustaiteen tyypillisimmäksi edustajaksi. [17] On totta, että Kristuksen kirkastumisen kirkon arkkitehtuurissa on piirteitä Venäjällä 1800-luvun puolivälistä 1900-luvun alkuun muodissa olleesta eklektisestä, historiallisista esikuvista ammentavasta tyylistä, joka sai vaikutteita muiden muassa Bysantin arkkitehtuurista. Venäläisen taidehistorioitsija Jurij Savelevin mukaan kysymyksessä oli eurooppalainen uusgotiikan sovellutus ja jatke.[18] Uudessa venäläisessä tutkimuskirjallisuudessa ilmiöstä käytetään termiä vizantijskij stil,[19] joka sananmukaisesti käännettynä tarkoittaa bysanttilaista tyyliä. On selvää, etteivät 1800-luvun kertaustyylien nimitykset – tai tyylien tarkat rajat – olleet yleisesti tunnettuja 1930-luvun Suomessa. Kristuksen kirkastumisen kunniaksi pyhitetyn Valamon luostarin pääpyhäkön yläkirkko on tarkoitettu vain kesäkäyttöön. Sen ikonostaasin puurakenne on säilynyt alkuperäisellä paikallaan Valamon saaressa, mutta suurin osa pyhäinkuvista evakuoitiin talvisodan aikana Uuteen Valamoon. Kuvaseinä on leveydeltään 22 metriä ja sen korkeus vaihtelee niin, että keskilaivan kohdalta ikonostaasi on neli- ja laidoilta kolmikerroksinen. Kirkkosalin keski- ja sivulaivojen väliin jää kaksi nelikulmaista pilaria. Ikonostaasin korkeus on keskeltä 13,3 metriä. Rungon materiaali on mäntyä ja koristeleikkausten puuaines lehmusta. Ikonostaasi on vain osittain kullattu. Sen sijaan lähes kaikkien ikonien taustat, juhlaikonien rivistöä lukuun ottamatta, on peitetty lehtikullalla. (Kuva 3) Valamon arkistossa olevassa pääkirkon sisustusta ja irtainta esittelevässä dokumentissa on ikonostaasin pyhäinkuvia koskeva mielenkiintoinen maininta:

    Ikonostaasin kuvia ei ole maalattu puupohjille vaan kankaille, jotka on liimattu puupohjille. Tavoitteena on ollut teosten säilyvyys ja varjeltuminen vaurioilta, jotka kohtaavat suoraan puupohjalle maalattuja teoksia. [20]

Pääkirkon sisustusta kuvailevan Opisanie-tekstin voi ymmärtää kahdella tavalla. Se voi yhtäältä korostaa, että ikonit maalattiin vanhaa valmistustapaa käyttäen, eli kankaat liimattiin puupohjan vahvistukseksi. Tuolloin oli näet yleinen tapa pohjustaa lauta myös ilman kangasta. Tekstin voi toisaalta ymmärtää niin, että kankaat olisi ensin pohjustettu ja maalattu, ja vasta sen jälkeen liimattu puupohjille. Ikoneja tarkastelemalla voi havaita puupohjille liimatun kankaat, jotka on käsitelty hyvin ohuesti liitupohjusteella. Vaikuttaa myös siltä, että kankaat on liimattu puille ennen pohjustuksen levittämistä ja ikonien maalaamista eikä suinkaan sen jälkeen. Luostarin uuden kirkon värikkäät maalaukset syntyivät pappismunkkien Alipijn (1851−1901)[21] ja Lukan (1841−?)[22] sekä igumeni Gavriilin (johtajana1891−1903)[23] yhteisvoimin. Pappismunkki Luka huolehti seinämaalausten toteuttamisesta, ja pappismunkki Alipij oppilaineen vastasi ikonien maalaamisesta.[24] Igumeni Gavriil toimi eräänlaisena ylimpänä työnjohtajana osallistuen itsekin maalaustyöhön. Ilona Merikoski mainitsee (taidehistorian arvosanaa varten) Helsingin yliopiston taidehistorian laitokselle vuonna 1945 kirjoittamassaan laudaturtutkielmassa, että ”jos Damaskinia kutsutaan rakentajaigumeniksi, ansaitsee Gavril, joka itsekin oli taiteellisesti lahjakas, syystä taiteilijaigumenin nimen”.[25] Tämän kuten muutkin yksityiskohtaiset tiedot Merikoski lienee saanut joltakulta tutkielmaansa varten haastattelemaltaan Valamon munkilta. Ikonostaasin pyhäinkuvien maalaamisessa pappismunkki Alipija auttoivat maalauskoulun oppilaat ja maalausverstaalla kuuliaisuustyössä olleet noviisit. Keskeiset ikonit Alipij todennäköisesti maalasi itse ja vastasi myös tapahtumaikonien värisommittelusta. Sen lisäksi hän lienee maalannut ikoneihin ne tarvittavat korjaukset, joita kokonaisuuden eheys ja rauhallisuus vaativat.

Ilona Merikoski kuvaa tutkimuksessaan ikonostaasia seuraavasti:

    Alipi osasi mestarillisesti elävöittää kuvansa. Henkilöiden asennot ikoneissa olivat määrätyt, mutta hänen maalauksissaan ne näyttävät vapautuneilta ja sommitelmat kiinteiltä sekä luonnollisilta. Alipi tekikin erinomaisen huolellista ja perinpohjaista työtä. Usein sai joku oppilaista kietoutua viittaan ja olla mallina. Näin maalatut apostolien ja muiden pyhien miesten kuvat vaikuttavatkin harvinaisen eläviltä ja näyttävät aivan kuin irtautuvan taustastaan. Ikoneissa on kultatausta lukuun ottamatta alaosaa, johon on maalattu jonkinlaista maaperää jalkojen sijoiksi. Mutta tausta ei ole tasainen, vaan erikoisella tavalla kuvioitettu. Ennen kultausta on paksulla, kittimäisellä aineella jonkinlaista pursotinta käyttäen saatu aikaan kaunis ornamenttikoristelu. Tämä vaihtelee eri kerrosten kuvissa ja todistaa mitä rikkainta sommittelukykyä.[26]

Edellä lainattu Merikosken teksti kuvaa Valamon ikonimaalaamossa käytettyä tapaa tehdä koristelu kultauksen alle. Ikoni voidaan kullata joko polimentti- tai öljykultauksena.[27] Valamon luostarille useita ikoneja maalanneen pietarilaisen Pešehonovien ikonimaalaamon toimintaa tutkinut taidehistorioitsija Žanna Belik on havainnut, että Pešehonovien jälki näyttää valamolaisten ikonien kultausta hienostuneemmalta, sirommalta ja tarkemmalta.[28] Syynä tähän on taustakoristelun erilaisuus. Valamossa taustakuviota ei kaiverrettu pohjaan, vaan se tehtiin koholle, kuten Merikoski kirjoittaa. Koholle tuleva taustakuvio piirrettiin ensin paperille ja rei´itettiin sitten piirroksen mukaisesti. Sen jälkeen kuvio siirrettiin ikonipohjalle painelemalla piirrosta hiilipussilla, jolloin kuvio tuli pisteviivoina näkyviin pohjustukselle. Kuvio saatiin koholle sivelemällä kipsitahnaa siveltimellä pisteviivoja myöten.[29] Mielenkiintoinen tieto Merikosken tekstissä on, että ikonimaalausten malleina käytettiin kuvamateriaalin lisäksi myös elävää mallia. Mallien käyttö oli tavanomaista Pietarin taideakatemian ikonimaalausluokalla[30], ja siellä opiskellut pappismunkki Alipij lienee tuonut tavan Valamon maalaamoon.

Ikonostaasissa oli neljä kerrosta ja niissä yhteensä 55 uutta ikonia, joista yhdessäkään pyhäinkuvassa ei ollut riisaa eli metallivaippaa. Nelikerroksinen ikonostaasi oli yleinen tuohon aikaan, ja Valamon lisäksi sellainen oli esimerkiksi Donin Rostovin pyhän Aleksanteri Nevskin kirkossa (rakennettu 1891–1908) ja Novotserkaskin Kristuksen taivaaseenastumisen kirkossa (rakennettu 1891–1904).[31] Valamon pääkirkon ikonostaasi sisältää vanhavenäläiseen tapaan alhaalta lukien paikallis- ja juhlakerroksen. Niiden yläpuolella on deisis- eli esirukousryhmä sekä neljäntenä kerroksena profeettojen rivistö. Ikonostaasia jäsentävät kuvakerrosten väliin sijoitetut koristeleikatut pilasterit.

Valamon ikonostaasissa oli kaikkiaan yhdeksän ikonia, joissa on kuvattu Jumalanäiti. Näyttävin niistä on alimmassa kerroksessa pyhän portin pohjoispuolella ollut Jumalanäiti valtaistuimella. Muut pyhäinkuvat, joissa Jumalanäiti on esitetty, ovat tapahtumaikoneja, joiden sommitelma koostuu useista henkilöistä. Kahta lukuun ottamatta mainitut teokset kuuluvat juhlaikonien sarjaan. Niiden aiheina ovat vasemmalta oikealla lukien Neitsyt Marian syntymä, Neitsyt Marian temppeliinkäynti, Neitsyt Marian ilmestys, Kristuksen syntymä, Kristuksen ympärileikkaus ja Kristuksen temppeliintuominen. Jumalanäiti on kuvattu myös Pyhän Hengen vuodatus- ja Jumalanäidin kuolonuneen nukkuminen -ikoneihin, jotka sijaitsivat alimmassa, paikalliskerroksessa pyhästä portista pohjoiseen päin luettaessa toisena ja kuudentena.

Ensisilmäykseltä Jumalanäitiä esittävät ikonit vaikuttavat tyyliltään ja väritykseltään toistensa kaltaisilta, mutta kun kiinnitetään huomio maforiksi kutsutun Jumalanäidin päällimmäisen vaatteen väriin, voidaan havaita eroja. Neitsyt Marian ilmestys-, Kristuksen syntymä-, Kristuksen temppeliintuominen- ja Pyhän Hengen vuodatus -ikoneissa Jumalanäidin puvun väri on sininen, mutta muissa tummanpunainen. Sininen väri symbolisoi Neitsyt Marian puvussa taivasta, totuutta, kasteessa käytettyä vettä ja hurskautta.[32]  Tarkasteltaessa teosten toteutusta lähemmin voidaan myös havaita, että suurikokoisten Jumalanäiti valtaistuimella-, Pyhän Hengen vuodatus- ja Jumalanäidin kuolonuneen nukkuminen -ikonien tekninen ja taiteellinen taso on juhlaikonien kerroksessa olleita kuutta ikonia korkeampi. Voidaan olettaa, että suurten, ikonostaasin ensimmäisessä kerroksessa – siis lähellä katsojaa – olleiden ikonien toteutuksesta vastasi pappismunkki Alipij itse. Toteutuksen samankaltaisuus on mahdollista todeta, koska muutamia, varmuudella Alipijn tekemiksi osoitettuja teoksia on säilynyt.

Ikonostaasin toisen kerroksen – juhlaikonien sarjan – kokoonpano on yleensä vakiintunut. Itse aiheet ovat myös siinä määrin kaanonin säätelemät, ettei ole syytä olettaa niihin sisältyvän suoria viittauksia maalliseen hallitsijaan, keisariin. Kysymyksessä ovat osin historiamaalaukselle ominaisessa, toden tuntua tavoittelevassa hengessä maalatut kuvat Jeesuksen ja Marian elämästä. Evankeliumien perusteella ei niihin tiedetä liittyneen minkäänlaisia kallisarvoisia kuninkaallisen vallan tunnuksia (Jerusalemin tien aasia, palmunlehtiä, purppuraviitta tai orjantappurakruunua ei siis voida ottaa tässä lukuun), joten 1800-luvun lopun maalauksissakaan ei liioin nähdä sellaisia. Näistä syistä en paneudu tässä juhlasarjaan sisältyviin pienikokoisiin Jumalanäidin elämän kuvauksiin, vaan tarkastelen ainoastaan tutkimuskysymyksen kannalta tärkeää, paikallisrivistöön sijoitettua, kookasta ja majesteettista Jumalanäiti valtaistuimella -ikonia. Varhaisbysanttilaiselta ajalta periytyy tapa kuvata Jumalanäiti istumassa valtaistuimella. Vanhin tunnettu aiheen kuvaus löytyy vuodelta 528 Roomasta Commodillan katakombista.[33] Tutkittavan ikonin valtaistuin on kuvattu niin massiiviseksi, ettei katsojalle jää epäselväksi, kuinka mahtavalle henkilölle se on tarkoitettu. Kiinnostava yksityiskohta ikonissa on valtaistuimen päälle kuvattu punainen putkimainen tyyny. Ikonissa kuvattu istuin muistuttaa roomalaisen hallitsijan kivistä valtaistuinta, thronosta, joka pehmustettiin tyynyllä.[34] Tyyny esiintyy 400-luvulta lähtien poikkeuksetta Kristuksen tai Jumalanäidin ikoneissa, joissa heidät on kuvattu istumassa valtaistuimella.[35] Vastaavanlaisia tyynyjä suosittiin pitkin 1800-lukua venäläisten porvariskotien sisustuksessa.[36] Samanlainen valtaistuin ja tyyny on kuvattu Jumalanäidin pariksi maalattuun Kristus Kaikkivaltias -ikoniin.[37] Jumalanäidin oikeassa kädessä on valtikka[38], joka on kuninkaiden ja keisarien vallan merkki. Sellaista he pitelevät kädessään yhtä lailla seremoniallisissa valtiollisissa juhlamenoissa kuin veistoksissa, mitaleissa ja maalauksissa. Valtikalla voidaan myös ilmaista Jumalan ja maallisen vallan ero. Kun maallinen vallankäyttö perustuu voimaan ja jopa väkivaltaan, Kristuksen valtikka on Raamatun ilmoituksen mukaan oikeudenmukaisuuden, anteeksiantamuksen ja rauhan, armon sekä laupeuden valtikka. Euroopassa on valtikoissa ollut pallomainen pää, joka kuvaa hallitsijan kaikkeen ulottuvaa mahtia. Toisen maailmansodan jälkeen Pariisissa vaikuttaneen uusortodoksisen ikonimaalarin ja poleemikon Leonid Uspenskijn mukaan Pyhän Synodin yliprokuraattori Konstantin Pobedonostsev (virassa 1880–1907) tilasi Pietarista saksalaiselta kirjakauppias Grotelta länsimaisten taiteilijoiden teosten painokuvajäljennöksiä, joita hän lähetti esikuviksi luostareiden ikonimaalaamoihin. Lähetys oli merkittävä, sillä uskonnollisissa asioissa yliprokuraattori oli Venäjällä keisarin rinnalla avainhenkilö.[40] Erityisesti Konstantin Pobedonostsev suosi düsseldorfilaisten nasareenien taidetta.[41] Groten myymiä painokuvia löytyy myös Valamon ikonimaalaamosta evakuoidusta kuvamateriaalista. Tutkimalleni maalaukselle en kuitenkaan ole onnistunut löytämään suoraa esikuvaa Uuteen Valamoon päätyneiden mallikuvien joukosta. Vaikuttaa siltä, että maalari on todennäköisesti käyttänyt mallinaan useita kuvalähteitä. Taidehistorioitsija Kari Kotkavaara on havainnut venäläisen taidemaalari Viktor Vasnetsovin saaneen uskonnollisiin maalauksiinsa vaikutteita yhtäältä bysanttilaisista mosaiikeista ja toisaalta Pariisin vaikutuspiirin taiteesta, mukaan lukien William Adolphe Bouguereaun (1825–1905) uskonnollisaiheiset maalaukset.[42] Samankaltaisen synteesin voi mielestäni nähdä myös Jumalanäiti valtaistuimella -ikonissa. Kasvojen idealisoiva kuvaaminen tuo mieleen 1800-luvun lopulla painokuvina laajalle levinneet ylimaallisen ihanat salonkien kaunottaret. Kompositio puolestaan toistaa 500-luvulta lähtien erilaisina variaatioina esiintyvää, valtaistuimella istuvaa taivaan valtiatarta. Kuvaus muistuttaa myös 1700-luvulta peräisin olevaa, Valamon nykyistä edeltävässä pääkirkossa vastaavalla paikalla ollutta Jumalanäidin ikonia. (Kuva 4) Aiemmin mainittu yksityiskohta, Jumalanäidin pitelemä valtikka, samoin kuin muutamat muut ikonissa esitetyt vallan tunnukset tuovat mieleen niin sanotun Jumalanäidin Deržavnaja- eli Valtiatar-ikonin. (Kuva 5) Ensimmäinen maailmansota päättyi Venäjän kannalta myrskyisästi valtaviin tappioihin, keisarin kruunusta luopumiseen ja kahteen perättäiseen vallankumoukseen. Keisari Nikolai II:n abdikaation jälkimainingeissa vanhaa valtaa kannattavien ja sitä kaipaavien puheissa alkoi levitä kertomus Deržavnajan ”löytymisestä”.[43] (Käsitettä ”löytyminen” olen selvittänyt ”Suloisesti suuteleva” Jumalanäitiä[44] ja Jumalanäidin valamolaista ikonia[45] koskevissa artikkeleissani.) Asiaan kuului, että ihmekuvasta alkoi syntyä maalattuja ja painettuja jäljennöksiä, ja sille luotiin bysanttilaisen ja venäläisen kirkkorunouden yhden keskeisen lajityypin, akatistoksen, muotoon ja poljentoon kirjoitettu ylistysveisu.[46] Keisari Nikolai II oli väistynyt ja hänen jälkeensä valtaistuimelle oli ikään kuin noussut Deržavnaja, itse Jumalanäiti. Koska Deržavnajan ”löytyminen” ja Jumalanäiti valtaistuimella -ikoni ajoittuvat viimeisen keisarin hallituskaudelle ja koska Suomen ja Venäjän valtiollinen raja erotti Valamon pääkaupungin vaikutuspiiristä, on kiinnostavaa pohtia, olisiko Nikolai II:n valtaistuimelle saattanut ”nousta” Valamon pääkirkon ikonostaasiin kuvattu ”tsaaritar”. Sekä valamolaisessa Jumalanäiti valtaistuimella- että Jumalanäidin Deržavnaja-ikonissa Maria on esitetty kokovartalokuvana ja istumassa valtaistuimella. Vaikka ikonien aihe ei ole aivan sama, on se kuitenkin samankaltainen. Jumalanäidin Deržavnaja -ikoni on peräisin 1700-luvun lopulta[47] ja kuulunut alkuaan Moskovan Kremlissä toimineelle Kristuksen taivaaseenastumisen naisluostarille. Sieltä ikoni vietiin vuonna 1812 Napoleonin joukkoja pakoon Kolomenskojen kylään, jossa se unohtui yli sadaksi vuodeksi varastoon.[48] Toisin kuin valamolaisessa pyhäinkuvassa on Deržavnaja -ikonissa kaarevaan yläosaan kuvattu oikealla kädellä siunaava, pitkäpartainen Herra Sebaot, jonka vasen käsi lepää pilven takaa pilkottavan maapallon päällä. Siinä missä Valamon Jumalanäiti valtaistuimella -ikonin tausta on kullattu, on se Deržavnaja:ssa tumma. Myös valtaistuimet poikkeavat toisistaan siten, että Deržavnaja:ssa istuin on väriltään ruskea ja siinä on kaareva selkänoja. Jumalanäidin päällyspuvun väri on molemmissa ikoneissa vaalea, purppuranpunainen ja aluspuku sinivihreä. Kummassakin ikonissa Jumalansynnyttäjän päässä on kruunu. Valamon pyhäinkuvassa Kristuksen puku on valkoinen, mutta Deržavnaja -ikonissa sen sijaan ainoastaan aluspuku on valkoinen ja päällysvaate väriltään punaokra. Viimeksi mainitussa ikonissa ei Kristuksella ole kruunua ja hän siunaa oikealla kädellään, mutta osoittaa vasemmalla kädellään Jumalanäidin kannattelemaa valtaomenaa. Merkittävin ero näiden kahden ikonin välillä on siinä, että Deržavnaja -ikonissa kaikki vallan tunnusmerkit ovat Marialla. Deržavnaja -ikoni löytyi Venäjän historian dramaattisissa käänteissä ja sai siitä symbolimerkityksensä. Valamon Jumalanäiti valtaistuimella -ikonin kohdalla löytämisestä ei sanan konkreettisessa merkityksessä voinut olla kysymys, koska ikoni oli ollut vuodesta 1896 saakka pääkirkon ikonostaasissa kaikkien nähtävillä ja kunnioituksen kohteena. Molemmissa ikoneissa Maria on kuvattu ikään kuin taivaallisena tsaarittarena, joka saattoi tuoda venäläisen rukoilijan mieleen Jumalansynnyttäjän lisäksi myös mielleyhtymiä maalliseen hallitsijaan. Deržavnaja -ikonin merkitys muodostui ajan saatossa Valamon ikonia huomattavasti suuremmaksi, koska se jäi vallankumouksen pyörteissä Venäjälle, mutta sen kunnioitus ja maine säilyi ja levisi voimakkaana eri puolille maailmaa emigroituneiden, tsaarin valtaa kannattaneiden venäläisten uskovaisten joukossa.[49] (Kuva 6) Keisariin ja valtaan viittaavista attribuuteista huolimatta valamolainen, ikonostaasin kokonaisuuteen kiinteästi kuuluva teos ei Venäjän vallankumousta seuranneina vuosina olisi voinut saada samanlaista asemaa kuin Deržavnaja. Vai olisiko sittenkin?

Kuten alussa todettiin, viimeaikainen tutkimus on arvioimassa uudestaan venäläisen patriotismin ilmenemistä ja suhdannevaihteluita Suomessa.[50] Deržavnaja -ikonin nosti Venäjällä yleiseen tietoisuuteen keisariperhettä ja sen uskonnollis-isänmaallista suuntautumista henkilöinyt suuriruhtrinatar Elizaveta Fedorovna (1884–1918), keisarinna Aleksandra Fedorovnan (1872–1918) sisar. Nikolai II:n ja hänen perheensä murhan jälkeen sekä Elizaveta Fedorovnan että Deržavnajan mainetta epäilemättä pidettiin elävänä eri puolilla venäläistä diasporaa, eikä ole syytä olettaa, etteikö niin olisi ainakin joiltain osin ollut myös esimerkiksi Viipurissa, Terijoella, Helsingissä tai Valamossa. Virallinen Valamon luostari oli suhtautunut nöyrän alamaisesti ja kunnioittavasti hallitsijaan, mutta tuskin ainakaan julkisesti ääneen lausuttuna sellaisia uusia tulkintoja ja käytäntöjä luoden – kuin suuriruhtinatar Elizaveta Fedorovna ja hänen kirkollisia käytäntöjä vahvistamaan ja uudistamaan pyrkivä Martan-Marian naisyhteisönsä Moskovassa. Suomessa eläneiden ortodoksien sisäisen skisman kärjistyessä virallisen kansallisen kirkon uusi alamaisuus tasavallan hallitukselle tehtiin sitovaksi ja tämä jätti entistä vähemmän tilaa toisenlaisille näkemyksille. Epäviralliset ja pienen piirin tietona pidetyt ajatukset Jumalanäiti valtaistuimella -ikonista ovat oma lukunsa ja ne olisivat myös oma tutkimusaiheensa. Ensimmäisen ja toisen maailmansodan välillä ilmestyneessä laajassa ja vaikeasti kartoitettavassa venäjänkielisen diasporan lehdistössä on epäilemättä arvioita myös Valamosta ja sen edustamasta ortodoksisuudesta, mutta tämän aineiston etsiminen ja arviointi jää toiseen yhteyteen.

 Valokuvat ovat niin monialaisesti läsnä arkipäiväisessä elämässämme, että harvoin edes kiinnitämme huomiota niiden erityisyyteen kuvina. Valokuvan ja pyhän välisten yhteyksien etsiminen saattaa näin ollen aluksi vaikuttaa kaukaa haetulta. Kuitenkin valokuvan perusominaisuuksissa on monia yhteyksiä pyhään liittyviin ydinkysymyksiin. Näistä tärkeimmät ovat materiaalisen ja immateriaalisen sekä ajan ja ikuisuuden välinen rajanveto. Tässä artikkelissa avaan näitä valokuvan ja pyhän välisiä yhteyksiä autenttisuuden, kopioitavuuden ja virtuaalisuuden käsitteiden kautta, kiinnittäen erityistä huomiota valokuvien ja ikonien välisiin yhtäläisyyksiin ja eroavuuksiin sekä valokuvan kehitykseen esineellisestä ei-esineelliseksi.

Valokuvassa aika ja materia kietoutuvat yhteen. Valokuvassa kameran sulkijan räpäyksen hetki materialisoituu katseltavaksi myöhemmin, valokuvan voidaan ajatella säilövän aikaa tulevaisuuteen, se irrottaa kohteensa ajan virrasta. Vaikka valokuvaukseen liittyvät käytännöt ja materiaaliset reunaehdot ovat vaihdelleet paljonkin aikojen saatossa, on valokuvauksen materiaalinen ydin silti pysynyt jokseenkin samana. Mediatutkija Janne Seppäsen mukaan juuri valon jättämä jälki yhdistää perinteistä fotokemiallista ja nykyistä digitaalista valokuvaa. Ensin mainitussa valo aiheuttaa muutoksia filmin valoherkissä kemikaaleissa, jälkimmäisessä se muuttaa kuvakennon sähköisiä varauksia. Vaikka prosessit ovat teknisesti erilaisia, kumpikin perustuu valon aiheuttamiin elektronien liikkeisiin.[1] Kirjoitan tästä valokuvan ontologisen perustan säilymisen lähtökohdasta käsin, ottaen esimerkkejä valokuvan eri materiaalisista kehitysvaiheista aina daguerrotypiasta sosiaalisen median kuvavirtoihin.
Valokuvahistorioitsija Audrey Linkman kirjoittaa valokuvan olevan lähtökohdiltaan länsimaisen visuaalisen kulttuurin ilmiö, ja varsinkin alkuaikoinaan valokuvauksen käytäntöjen olleen kiinteässä yhteydessä kristillisen uskonnon ja siihen liittyvän kuvakulttuurin kanssa.[2] Linkman muistuttaa, että valokuvan keksimisen aikaan, vuonna 1839, suurin osa Euroopan ja Pohjois-Amerikan väestöstä oli uskontoa harjoittavia kristittyjä.[3]

Valokuvaa alettiin käyttää pian sen markkinoille ilmaantumisen jälkeen kuolleiden piirteiden tallentamiseen. Tuohon aikaan kuolleisuus, etenkin lapsikuolleisuus oli suurta. Linkmanin mukaan lasten valokuvat muodostavatkin suuren osan 1800-luvulta säilyneistä post mortem-valokuvista. Valokuvaus oli 1800-luvulla kuitenkin vielä verrattain harvinaista, eikä kuolleesta lapsesta välttämättä ollut ehditty otattaa valokuvia tämän eläessä. Tällöin valokuva toimi myös todisteena lapsen olemassaolosta, vaikka se olisi jäänyt lyhyeksikin. Köyhemmillä perheillä ei usein ollut varaa kustantaa hautapaikkaa kuolleille lapsille, Linkman kirjoittaa, joten valokuvista tuli myös eräänlaisia haudan korvikkeita, paikkoja muistamiselle ja suremiselle.[4] Post mortem-valokuvat toimivat Linkmanin mukaan myös eräänlaisina memento moreina eläville, jotta nämä muistaisivat oman kuolevaisuutensa, ja voisivat valmistaa sielunsa tuomiopäivää varten, jonka merkitys kristillisessä eskatologiassa oli vielä viktoriaanisella ajalla keskeinen. Linkman kirjoittaa kuolleiden valokuvaamisesta jatkajana kuolinnaamioiden tekemisen perinteelle.[5]

Valokuvien yhteys kuolinnaamioihin on valokuvateoriassa usein toistunut teema.[6] Elokuvakriitikko André Bazin kirjoitti jo vuonna 1945 valokuvan yhteyksistä muinaisen Egyptin kuoleman ympärille keskittyvään kulttuuriin, balsamointiin ja ihmisen kuvaamisen historiallisiin juuriin. Bazin kirjoittaa kuoleman olevan ajan saavuttama voitto ihmisestä, ja hänen mukaansa puolustautuminen ajan kulumista vastaan on inhimillinen perustarve. Siirtämällä ihmisen lihalliset piirteet keinotekoisesti talletettuun kiinteään muotoon hänet voidaan pelastaa ajalta. Tässä Bazin viittaa balsamointiin keinona estää tai hidastuttaa ruumiin luonnollista hajoamista ja säilyttää kuolleen fyysiset piirteet. Bazin kirjoittaa myös sijaismuumioista, pienistä vainajaa esittävistä savipatsaista, joita asetettiin balsamoidun ruumiin lähelle, ja jotka voisivat ruumiin tuhoutuessa korvata tämän. Kuolemattomaksi tekemisessä ja ajan uhmaamisessa on Bazinin mukaan koko ihmisen kuvaamisen tarpeen perusta. Valokuva siis Bazinin mukaan pelastaa ihmisen henkiseltä kuolemalta, unohdukselta.[7]

Semiootikko ja elokuvateoreetikko Christian Metz kirjoittaa toisesta valokuvaan liittyvästä kuoleman tasosta tai ulottuvuudesta, nimittäin ajan virran tuottamasta nykyhetken jatkuvasta katoamisesta. Elävänä valokuvattu ihminen, sellaisena kuin hän on kuvan ottamisen hetkellä, on aina valokuvaa katsottaessa jo kadonnut.[8] Toisin sanoen olemme kaikki joka hetki hieman lähempänä omaa kuolemaamme, ja tämän odotuksen tai lähestymisen valokuva kiinnittää hetkeksi yhteen kuvaan luoden ajalle materiaalisen kiinnepisteen. Metz viittaa tässä Roland Barthesiin, jonka alun perin vuonna 1980 julkaistu Camera Lucida oli valokuvateorian alalla ensimmäinen teos, joka pohti laajemmin valokuvien katsomista ja vastaanottoa.[9] Teoksessa Barthes käy läpi omaa suhtautumistaan äitinsä kuolemaan valokuvien kautta.[10]

Barthesin mukaan jokainen valokuva sisältää ”tämän tulevan kuolemani väistämättömän merkin”.[11] Valokuvaa katsottaessa aikatasot kerrostuvat, mennyt, nykyhetki ja tuleva ovat läsnä samanaikaisesti. Tämä eri aikatasojen luoma perspektiivi, ajan tuottama punctum, ja siihen liittyvä kauhu ja ahdistus lienee tunnetuin Barthesin valokuvaan liittyvistä teorioista.[12] Valokuvassa aikatasojen kerrostuminen tapahtuu kuvaa katsottaessa, kuvittelemme ajan ennen kuvan ottamista ja sen jälkeen. Valokuva vetää näin ollen katsojan aina mukaansa, osaksi omaa aikaperspektiiviään. Maalaustaiteen piirissä eri aikatasojen samanaikainen läsnäolo kuvassa on käsitetty usein pyhän kuvaamiseen kuuluvaksi. Tähän liittyy ajatus pyhästä tai myyttisestä ajasta, joka ei siis ole historiallinen, vaan ylittää normaalin aikakäsityksemme. Taidehistorioitsija Altti Kuusamo kirjoittaa, että pyhässä ajassa profaanin ajan kuluttava liike loppuu hetkeksi. Tällöin myös vanheneminen ja ajan laskeminen pysähtyvät. Pyhä aika keskeyttää arkisen, profaanin ajan virran.[13]

Metz vertaa valokuvaa elokuvaan, ja kiinnittää erityistä huomiota juuri valokuvien liikkumattomuuteen.[14] Hänen mukaansa pysähtyneisyys ja hiljaisuus eivät ole vain kuolemaan liittyviä objektiivisia ominaisuuksia, vaan myös sen pääsymboleja ja vertauskuvia. Toisin kuin elokuva, joka siirtää kohteensa ajan todellista kulkua muistuttavaan esitysaikaan, vie valokuva kohteensa toiseen maailmaan ja aikaan.[15] Valokuva pysäyttää ajan liikkumattomaksi kuvaksi. Kuusamon mukaan pyhässä ajassa juuri levon ja liikkumattomuuden ominaisuudet ovat keskeisiä.[16]

Pysähtyneiden näkymien kuvaus voidaan Kuusamon mukaan laskea omaksi kuvamoduksekseen maalaustaiteessa. ”Pysähtyneisyyden tai hetken pitenemisen vaikutelma yhdistyy usein kuin itsestään tyhjyyden, autiuden, nimettömyyden, jopa hiljaisuuden vaikutelmiin”, hän kirjoittaa.[17] Valokuvaa katsoessamme taas emme kiinnitä huomiota pysähtyneisyyteen, se on valokuvaan sisäänrakennettu ominaisuus. Pikemminkin valokuvassa herättää huomiota liike, joka saattaa tulla esiin epäterävyytenä tai sarjallisuutena. Jatkumon pysäyttäminen ja liikkuvan tekeminen liikkumattomaksi on valokuvalle ominaista, ja valokuva käsitetäänkin usein tietyllä tavalla ajattomaksi. Valokuva rikkoo ajan virtaavan lineaarisuuden ja ikään kuin avaa siihen aukon.

Kuusamon mukaan pyhän ajan idea on juuri se, että se aina palaa.[18] Tavallisesti mennyt aika ei voi koskaan uudestaan palata, mutta valokuvia katsoessamme voimme tavallaan aina ajatella elävämme uudestaan valokuvan ottamisen hetken, toistavamme sen mielessämme. Tässä mielessä valokuvien katsomiseen liittyy aina tietty rituaalinen ulottuvuus, joka korostuu henkilökuvissa, etenkin jos kuvan kohde on jo poissa. Barthes kirjoittaa tästä valokuvien rituaalisesta aspektista ja vertaa niitä uskonnollisiin ikoneihin.[19] Myös monet muut valokuvasta kirjoittaneet ovat huomanneet tämän yhteyden ikonien ominaisuuksien kanssa. Valokuvatutkija Cynthia Freelandin mukaan uskonnollisten ikonien ja valokuvien välillä on merkittäviä samankaltaisuuksia siinä, kuinka ne toimivat kuvina. Freeland erittelee neljä ikoneille ominaista piirrettä, joita voidaan käyttää kuvaamaan myös valokuvan ominaisuuksia.

Ensimmäisenä piirteenä Freeland esittelee sen, että ikoneita pidetään pyhien henkilöiden ilmentyminä, ei pelkästään näiden kuvina. Ikoneita pidetään autenttisina, ja juuri tähän autenttisuuteen niiden voima perustuu. Toisekseen ikonit ottavat ikään kuin kantaakseen kuvaamansa pyhän henkilön ominaisuuksia, ja niitä kohdellaan kuin ne olisivat kohde itse. Ikoneita kuljetetaan kulkueissa, niitä suudellaan, kosketetaan ja niille tuodaan kynttilöitä. Ikoneilla kerrotaan olevan toisinaan myös ruumiillisia toimintoja, kuten itkeminen tai veren vuotaminen. Kolmanneksi ikonien ominaispiirteeksi Freeland nostaa kausaalisen yhteyden niiden alkuperään nähden. Monien ikonien, vaikka ovatkin taiteilijoiden tekemiä, uskotaan syntyneen kuvatun pyhimyksen halusta tulla kuvatuksi. Tästä ajatuksesta johtuu, että ikonimaalarin asemaa kuvan tekijänä ei ole pidetty niin tärkeänä. Joidenkin ikonien kerrotaan myös syntyneen täysin ilman ihmisen toimijuutta. Nämä akheiropoieettisiksi kutsutut kuvat ovat siten jumalallista alkuperää, esimerkkinä Freeland mainitsee Torinon käärinliinan. Neljäs ikonien ominaispiirre on Freelandin mukaan monistettavuus, joka saattaa aluksi vaikuttaa paradoksaaliselta edellä mainittuun kausaaliseen alkuperäsuhteeseen nähden. Ikoneita on kuitenkin kopioitu paljon, ja niiden voiman on uskottu tästä kopioimisesta vain kasvavan. Usein ikoneita on kopioitu myös mekaanisesti tekemällä niistä siirtokuvia kankaalle.[21]

Kaikki edellä mainitut neljä piirrettä liittyvät myös valokuviin: autenttisuus, indeksinen ja kausaalinen suhde kuvan kohteeseen sekä kopioitavuus. Myös Freelandin siteeraama taidehistorioitsija Hans Belting kirjoittaa akheiropoieettisten kuvien analogiasta valokuvauksen kanssa. Hänen mukaansa akheiropoieettisissa kuvissa taiteilijan intentio tai taide ylipäätään ei ollut tärkeää, vaan pelkästään huippuunsa viedyllä vastaavuudella oli merkitystä. Katsoja pääsi näin suoraan yhteyteen kuvan sisältämän pyhän läsnäolon ja sen parantavan voiman kanssa. Tämä voitiin kuitenkin taata vain täydellisellä samankaltaisuudella originaalin ja ilmentymän välillä, ilman taiteilijan väliintuloa.[22] Tekijän merkityksen hälveneminen on ominaista myös valokuvalle. Bazinin kuuluisaksi tekemän lauseen mukaan valokuva on ainut taiteen muoto, jossa nautimme tekijän poissaolosta.[23]

Freelandin mainitsemien ikoneja ja valokuvia yhdistävien piirteiden listaan voisi vielä lisätä (uskotun tai oletetun) dokumentaarisuuden. Belting kirjoittaa akheiropoieettisten pyhien kuvien olleen kahdella tapaa dokumentaarisia: ne toimivat todisteina pyhän henkilön historiallisesta, fyysisestä olemassaolosta ja toisaalta myös osoittivat pyhimyksen ajattoman läsnäolon nykyhetkessä.[24] Valokuvia taas on pidetty hämmentävyyteen asti dokumentaarisina aina alkuajoistaan asti, juuri siksi että niiden on mekaanisesti valmistettuina kuvina ajateltu olevan ihmiskäden manipuloinnin ulottumattomissa ja tarjoavan näin totuudenmukaisen kuvan esittämistään kohteista.[25] Tässä mielessä valokuvaakin voidaan ajatella akheiropoieettisena kuvana. Belting kirjoittaa valokuvaa myös käytetyn ikonina maalatun kuvan asemesta. Napolilaisen lääkärin Giuseppe Moscatin (k.1927) haudan yläpuolelle ripustettiin valokuva toimittamaan seremoniallisen kuvan tehtävää, kun tämä kanonisoitiin Gesù Nuovon kirkossa kotikaupungissaan vuonna 1987. Belting kutsuu tätä Moscatin valokuvaa moderniksi ikoniksi, joka ei käyttötavoiltaan eronnut maalatusta ikonista. Sen kohdalla toimitettiin myös perinteisten ikonien yhteydessä tavaksi muodostunutta käytäntöä, jonka mukaan kävijät saivat viedä mukanaan pieniä matkamuistokuvia alkuperäisestä ikonista.[26] Kopioiden ajateltiin vahvistavan alkuperäisen ikonin voimaa laajentamalla sen fyysistä ulottuvaisuutta. Ikonien kopioillakin ajateltiin olevan samoja ominaisuuksia kuin alkuperäisellä, juuri siksi että ne olivat alkuperäisestä lähtöisin. Kopiot kuitenkin tarvitsivat alkuperäisen ikonin, fyysisen originaalin, voimansa lähteeksi.[27]

Ikonien autenttisuuden vahvistaminen tapahtui legendojen avulla. Ikonien alkuperä ihmisen tekemänä haluttiin häivyttää, ja legendan avulla ikonille luotiin uusi yliluonnollinen alkuperä, joka sitten vahvistettiin pappien toimesta. Toisinaan ikonien kerrottiin jopa pudonneen suoraan taivaasta, jolloin ihmisen tekemä luomistyö saatiin kokonaan häivytettyä.[28] Valokuvan käyttäminen ikonina napolilaisen lääkärin tapauksessa olikin Beltingin mukaan käytännöllinen ratkaisu, sillä valokuvan alkuperä ihmisen tekemänä kuvana ei ole niin selkeä kuin maalauksen.[29] Asia ei kuitenkaan ole aivan yksinkertainen, sillä jokainen yksittäinen valokuvavedos on jo lähtökohtaisesti kopio aiemmasta originaalista, nimittäin kuvan ottamisen hetkestä ja tuona hetkenä syntyneestä tallenteesta filmille tai kuvakennolle. Valokuvavedos siis kantaa aina mukanaan sen tuottaneiden aiempien tapahtumien sarjaa, mitä maalaus taas ei niin selkeästi tee.

Siinä missä ikonien voiman ajateltiin kasvavan sitä suuremmaksi, mitä laajemmalle kopiot alkuperäisestä levittäytyivät, valokuvassa taas juuri kopioitavuuden on tavallisesti katsottu vähentävän sen arvoa itsenäisenä esineenä. Walter Benjaminin mukaan valokuvan kopioiva luonne rapauttaa kuvan kohteen auraa, sen yhteyttä aikaan ja paikkaan, ”Tässä ja Nyt”.[30] Valokuva voi siirtää kohteensa ajassa ja paikassa, ja valokuvasta itsestään voidaan tehdä uusia kopioita lähes loputtomiin. Hän kirjoittaa pääosin jo olemassa olevan taideteoksen kopioimisesta valokuvallisesti. Benjaminin mukaan uusintamistekniikka irrottaa jäljennöksen perinneyhteydestään.[31] Koska valokuva on aina jäljennös, ei sille muodostu omaa historiaa esineenä samalla tavalla kuin muunlaisille taideteoksille. Valokuva sisältää aina muiden kopioiden olemassaolon mahdollisuuden.

Benjaminilla valokuvankin arvo yhdistyy vielä materiaalisen teoksen ainutlaatuisuuteen ja yksilöllisyyteen. Nykyään yhdistämme valokuvan arvon helpommin sen sisältämään informaatioon. Viimeistään digitaalisuuden myötä valokuva on alettu käsittää pikemminkin jonkinlaisena informaatiosäiliönä, jonka arvo ei ole sidoksissa esineelliseen ainutlaatuisuuteen.[32]

Digitaalisesta valokuvasta puhuttaessa kysymys originaalista ja esineellisyydestä käykin vielä monisyisemmäksi. Digitaalisessa kuvassa kopiota voi olla mahdotonta erottaa alkuperäisestä, eikä kopiointi jätä mitään jälkiä alkuperäiseen tai kopioon itseensä.[33] Syntyy kopioiden ketju, jossa alkuperäisyyden ajatus hämärtyy entisestään. Kun tähän lisätään vielä valokuvien jakaminen verkossa, ei liene enää edes järkevää puhua originaaleista ja kopioista. Valokuvatutkija Charlotte Cotton käyttää käsitettä ’orphan image’ internetin kuvavirroissa leviävistä valokuvista, jotka ovat niin moneen kertaan kopioituja ja niin laajalle levinneitä, että niiden alkuperä häviää. Cotton kirjoittaakin kopioiden ja originaalien sijaan lähteestä ja sen versioista. Koska valokuvan on ajateltu olevan indeksisessä yhteydessä kohteeseensa, liittyy valokuviin aina jo lähtökohtaisesti jotakin selittämätöntä ja maagista. Esimerkiksi henkilövalokuvassa kuva ei siis vain esitä ihmistä, vaan kohteen ja kuvan suhde on suorempi.[35] Valon säteet ovat piirtyneet suoraan ilman ihmiskäden vaikutusta ja kuva on näin tavallaan kohteesta itsestään lähtöisin, kuva ja sen kohde yhdistyvät katsojan mielessä.

Valokuva nähtiin Benjaminin mukaan alkuaikoinaan jumalanpilkkana. Benjamin siteeraa aikalaiskirjoittajaa, jonka mukaan jumalallisen innoituksen vallassa oleva taiteilija voi kyllä yrittää jäljitellä ihmistä maalauksessa tai piirustuksessa, mutta ei minkäänlaisen kojeen avulla: ”Ihminen on luotu Jumalan omaksi kuvaksi, eikä Jumalan kuvaa saa vangita millään ihmisen tekemällä laitteella”.[36] Maalauksen epätarkkuus näyttäytyy tässä yhteydessä kunnioittavana, kun taas valokuva on liiassa tarkkuudessaan ja koneellisuudessaan hyökkäävä, koska se vangitsee kohteensa. Tarkka tekniikka voi kuitenkin Benjaminin mukaan ”antaa tuotteilleen maagisen arvon, jollaista maalattu kuva ei koskaan enää pysty silmissämme saavuttamaan”.[37] Valokuvaan liittyy monia sitkeitä taikauskoksikin leimattavia käsityksiä, kuten ajatus siitä, että valokuva voi riistää kuvattavalta sielun tai voiman.

Kuvat, jotka yhdistetään vahvasti niiden kuvaamaan henkilöön, saavat usein myös osansa tähän kohdistuvista toiminnoista. Belting kirjoittaa antiikin Rooman ajan damnatio memoriae-perinteestä, jossa hävittämällä vanhan hallitsijan kuvat tämän valta haluttiin lopullisesti poistaa.[38] Monelle lienee myös tuttua vastaavanlainen toiminta vanhojen valokuvien kohdalla. Paperille vedostetuista valokuvista on voitu kätevästi repimällä poistaa ei-halutut henkilöt, jotta nämä poistuisivat samalla myös muistikuvista.

Barthes luonnehtii valokuvaa väkivaltaiseksi, sillä se täyttää katseen väkisin, eikä mitään valokuvassa olevaa voi kieltää tai muuttaa.[39] Valokuvaaminen sisältää aina myös joitain julkilausumattomia sääntöjä kuvaajan ja kuvattavan välillä. Valokuvan ottaminen ilman lupaa on epäkohteliasta, toisinaan myös laitonta. Valokuvaaja ja tutkija Harri Laakso kirjoittaa valokuvan ”hyökkäämättömyyssopimuksesta”, ja siitä kuinka jokaisella on oikeus omasta kuvastaan määräämiseen.[40] Koska valokuvan ajatellaan esittävän kohteensa todenmukaisesti, on tärkeää millaisina tulemme nähdyiksi. Valokuvan todistusvoimaa on vaikea kiistää.

Tähän intiimiyden ja hyökkäämättömyyden teemaan liittyy myös kuolleiden kuvaamiseen 1800-luvulla kuulunut perinne, että kuolema lavastettiin valokuvassa uneksi. Valokuvassa on vaikea erottaa näitä kahta toisistaan. Näin kuolema saatiin Linkmanin mukaan ikään kuin kesytettyä, tuotua ymmärretyn ja tunnetun piiriin sen sijaan, että se olisi ollut jotakin vierasta ja pelottavaa, ihmisen ymmärryskyvyn ulottumattomissa olevaa.[41]

Se mitä saa ja ei saa kuvata myös muuttuu ajan myötä. Nykyään kuoleman valokuvaaminen on kulttuurissamme epätavallista, jopa tabu. Valokuvan ja kuoleman suhde yleisyyden kannalta on kääntynyt päinvastaiseksi 1800-lukuun nähden: tuolloin valokuvan ottaminen oli erikoistapaus, ja kuolema enemmän läsnä jokapäiväisessä elämässä, kun taas nykypäivänä kuolemasta on tullut arkisen elämän ulkopuolinen asia, valokuvauksen ollessa jokapäiväistä. Materiaalisen ja immateriaalisen välinen rajankäynti on pyhän käsitteen ydintä. Belting kirjoittaa ikoneihin liittyen, että vain kuvat, jotka pyhyyden aura nostaa pois materiaalisesta maailmasta, johon ne muutoin kuuluisivat, voivat saada todellista voimaa. Hän huomauttaa, että myös kristilliset sakramentit koostuvat aineellisista asioista, leivästä, viinistä ja öljystä. Kyse on siis materiaalisen muuttamisesta pyhäksi rituaalin kautta, ja lähes mitä tahansa voidaan pyhittää.[42] Pyhä on rajaamista, jonkin asian erottamista jokapäiväisestä, arkisesta elämästä. Pyhittäminen nostaa materiaaliset esineet pois jokapäiväisestä, tekee niistä symbolisia.

Kulttikuvien voimaa on toisaalta myös pyritty lisäämään nostamalla niitä pois pelkästä kuvallisuuden ja visuaalisuuden piiristä osaksi materiaalista maailmaa. Belting kirjoittaa ikonimaalausten päälle lisätyistä koristeellisista, esineellisistä ornamenteista. Hän käyttää esimerkkinä kahta Neitsyt Mariaa kuvaavaa ikonia 1200-luvun Roomasta, joille on lisätty rannekorut, korvakorut ja diadeemi. Tällainen ikonin kruunaaminen ei ollut Beltingin mukaan tavallista, mutta tapa kuitenkin jatkui myös muiden Neitsyt Mariaa esittävien ikonien kohdalla.[43]

Myös valokuvan historiasta tunnetaan vastaavanlaisia kuvan haptisuutta lisääviä käytäntöjä. Linkman kirjoittaa viktoriaanisella ajalla suositusta perinteestä rakentaa muistovalokuvista asetelmia yhdistämällä kuviin muita esineitä, kuten vahakukkia, kirjontaa, hiuskiehkura tai muuta vainajalle kuulunutta.[44] Myös valokuvahistorioitsija Geoffrey Batchen kirjoittaa valokuvien yhteyteen lisätyistä esineistä, ja erityisesti juuri hiusten merkityksestä valokuvatun kohteen fyysisenä korvaajana, tämän synekdokeena. Lisäämällä valokuvan yhteyteen kuvatun kohteen hiuksia, on alkuperäisen valokuvan indeksisyyden ohella mukaan saatu myös toinen indeksisyyden taso, ja poissaoleva valokuvan kohde on tehty jälleen läsnäolevaksi.[45]

Vaikka materiaalinen yhdistyy mielikuvissa helposti profaaniin, tuomalla valokuva tai ikoni kolmiulotteiseen todellisuuteen sen auraattisuutta vahvistetaan, se on katsojan kanssa samassa tilallisessa ja ajallisessa ulottuvuudessa, tässä ja nyt. Valokuvassa tämä korostuu erityisesti, sillä valokuvan pinta on sileä ja kaksiulotteinen. Kosketus tai sen mahdollisuus erottaa kaksiulotteisen kolmiulotteisesta, ja esineellisyyden vahvistaminen tuo kuvan, oli se sitten ikonimaalaus tai valokuva, samaan fyysiseen tilaan katsojan oman ruumiillisuuden kanssa. Batchen kirjoittaa tämän olevan magiaa poissaoloa vastaan. Lisäämällä valokuvaan hiuskiehkuroita siitä  tehdään fetissiesine.[46]

Valokuva asettuu materiaalisen ja visuaalisen risteyskohtaan. Se on kaksiulotteisuudessaan kuin ikkuna todellisuuteen, puhdasta visuaalisuutta. Siltä puuttuu maalauksen pinnanvaihtelu ja kolmiulotteisuus. Tietokoneen tai mobiililaitteen ruudulta katsotussa digitaalisessa valokuvassa tämä korostuu entisestään. Kuten edellä on käynyt ilmi, valokuvan on kuitenkin ajateltu olevan myös suorassa yhteydessä kohteeseensa. Batchen luonnehtii (analogista) valokuvaa kemialliseksi sormenjäljeksi: valokuva syntyy, kun valo heijastuu kohteesta kameraan, aktivoi herkän emulsion ja tuottaa kuvan. Kamera ei siis vain ”näe” kohteitaan, vaan se tulee myös niiden koskettamaksi. Valokuvan vetoavuus syntyy Batchenin mukaan juuri tästä optisen ja haptisen yhdistelmästä, näön ja kosketuksen yhteen kietoutumisesta.[47]

Aineettomuus on piirre, joka yhdistetään usein digitaaliseen valokuvaan. Digitaalista valokuvaa on helppo ajatella immateriaalisena, mutta tämän ajatuksen kyseenalaistaminen ei kuitenkaan ole aivan uusi ilmiö.[48] Janne Seppäsen mukaan ”ei ole syytä olettaa, että digitaalisen valokuvan syntyprosessi olisi jotenkin ”immateriaalisempi” kuin perinteisen fotokemiallisen valokuvan”.[49] Hän kirjoittaa siitä, miten materiaalisuus yhdistetään usein aisteilla havaittavuuteen, erityisesti juuri käsin kosketeltavuuteen.[50] Digitaalinen valokuva ei kuitenkaan tarvitse käsin kosketeltavaa välimuotoa tullakseen näkyväksi kuvaksi, toisin kuin perinteinen fotokemiallinen kuva.

Sosiologi ja mediatutkija Martin Hand taas kiinnittää huomiota niihin materiaalisiin ympäristöihin, joissa digitaalisia valokuvia käytetään.[51] Valokuvista tulee ajasta ja paikasta riippumattomia esineettömiä toisintoja, jotka ikään kuin soluttautuvat osaksi käyttämiämme digitaalisia laitteita ja ohjelmistoja. Ehkä voitaisiinkin puhua valokuvan muuttumisesta digitaalisuuden myötä ei-esineelliseksi sen materiaalisuuden tai immateriaalisuuden pohtimisen sijaan. Sen lisäksi, että valokuvien voidaan nähdä muuttuvan yhä vähemmän esineellisiksi, myös kameroista on tullut yhä useammin sisäänrakennettuja muihin laitteisiin, kuten älypuhelimiin ja tietokoneisiin. Tällöin tulemme myös hankkineiksi kameroita ikään kuin sattumalta tai vahingossa, ja valokuvaamisesta tulee yleinen normi.[52] Nykyään myös kaikki valokuvaamiseen liittyvät toiminnot voivat tapahtua kameran tai kameran sisältävän laitteen sisällä kuvan ottamisesta sen käsittelyyn ja jakamiseen.[53] Valokuva ei tällöin milloinkaan esineellisty omaksi erilliseksi fyysiseksi objektikseen. Katsomme valokuvia nykyään useimmiten osana alati päivittyviä ja selattavia kuvavirtoja. Valokuva voi tänä päivänä olla olemassa monessa paikassa yhtä aikaa, mikäli ajatellaan olemassaoloa näkymisenä, havaittavuutena. Toisintoja samasta valokuvasta voidaan katsella simultaanisesti monessa eri laitteessa ja ympäri maailman. Nykyään ei siis ole pelkästään mahdollista kopioida filminegatiiville tai kameran kennolle tallennettua kuvaa uusiksi kopioiksi, vaan verkkoistunut media mahdollistaa myös valokuvan toisintojen lähes välittömän levittämisen. Valokuva ei enää ole sidonnainen esineelliseen olomuotoonsa yksittäisinä vedoksina, vaan siitä tulee yhä vähemmän riippuvainen fyysisestä paikasta ja tilasta.

Kun ennen on ajateltu ajan olevan virta, johon valokuvat tekevät leikkauksia, luovat valokuvat nykyään myös omia virtuaalisia kuvien virtojaan. Muuttaako virtuaalisen kuvavirran aikarakenne sitten käsityksiämme valokuvan ajasta? Kuvavirran aikaperspektiivi suuntautuu nimittäin myös tulevaisuuteen, sillä virta päivittyy jatkuvasti, ja tätä päivittymistä osaamme myös odottaa. Kuvat ovat entistä enemmän liikkeessä, ja kuvavirta luo oman aikarakenteensa, oman jatkuvasti päivittyvän kokonaisuutensa, jossa kuvat muodostavat erilaisia verkostoja. Tämä johtaa siihen, että valokuvat ovat uudestaan käytettävissä ja saman valokuvan toisinnot voivat tulla vastaan monissa eri yhteyksissä, toisistaan riippumatta. Hand kirjoittaakin valokuvan uuden materiaalisuuden moninkertaistavan sen mahdolliset simultaaniset eri ’elämät’.[54]

Tähän nähden on kiinnostavaa, että Belting kirjoittaa mobiliteetista yhtenä tärkeänä pyhän kuvan ominaisuutena. Ikoneita kannettiin kulkueissa, jolloin ne liikkuivat paikasta toiseen kuin oikeat ihmiset. Belting kirjoittaa, että kulkueessa liikkuva kuva alkoi tavallaan elää omaa elämäänsä. Se toimi yksilön lailla, eikä sitä voinut näin ollen sekoittaa muihin kuviin.[55] Merkittävän osan pyhyyden läsnäolon kokemuksesta muodosti tällöin ikonin kohtaaminen henkilökohtaisesti. Pyhän kuvan saapuminen omaan kotikylään oli merkittävä tapahtuma. Tässä kuvasta puhutaan fyysisenä esineenä, mutta myös nykyisissä verkon virtuaalisissa kuvavirroissa näkemämme kuvat kohdataan henkilökohtaisesti, ne tulevat luoksemme.

Vaikka verkkoistuminen ajaakin kuvakulttuuria yhä kollektiivisempaan suuntaan[56], liittyy valokuviin silti yhä vieläkin tietty perustavanlaatuinen henkilökohtaisuus. Nykyäänkin, vaikka valokuva jaettaisiin sosiaalisessa mediassa sadoille, tuhansille tai jopa miljoonille seuraajille, katsoo jokainen näistä kuvaa pääsääntöisesti yksin, oman älypuhelimensa kuvaruudulta. Älypuhelimissa valokuvat ovat myös aina lähellämme, helposti ulottuvilla. Kannamme mukanamme jatkuvasti mahdollisuutta katsoa loputonta määrää valokuvia.

Valokuvia käytettiin varsinkin alkuaikoinaan usein yksityisen kontemplaation ja muistelun tarkoituksessa. Batchen kirjoittaa 1700-luvun lopulla aristokratian piirissä suositusta tavasta kantaa mukana pieniä läheisten maalattuja muotokuvia, jotka voitiin asettaa osaksi erilaisia koruja. Batchen kirjoittaa valokuvan asettuneen luontevasti tämän perinteen jatkajaksi, jolloin myös keskiluokka pystyi omaksumaan version siitä. Kalotyypit, daguerrotyypit, ambrotyypit ja muut varhaiset valokuvan muodot löysivät tiensä sormuksiin, riipuksiin, rintaneuloihin ja rannekoruihin.[57] Läheisten kuvat kulkivat kantajansa mukana mihin tämä menikin.

Mukana kannettavien kuvien kulttuuri juontaa juurensa vielä pidemmälle. Belting kirjoittaa keskiajalla mukana kannetuista pienistä maalatuista pyhimysten kuvista, joita käytettiin yksityistä uskonnollista mietiskelyä varten.[58] Yksityisesti käytetyt hartauskuvat yleistyivät Beltingin mukaan keskiajan lopulla vielä entisestään kun niitä alettiin valmistaa erilaisin kaiverrusmenetelmin yhä suuremmille joukoille. Nämä uudet hartausobjektit vastasivat kasvavaan yksityisesti käytettävien kuvien tarpeeseen, ja alkoivat viedä auktoriteettia kulttikuvalta. Yksityiset ihmiset halusivat olla henkilökohtaisessa keskusteluyhteydessä pyhimyksen kanssa.[59]

Myös Barthes kirjoittaa valokuvan henkilökohtaisuudesta, ja vertaa sitä edellä mainittuun keskiajan lopun yksityiseen uskonnon harjoittamiseen ja hartauteen. Barthes kirjoittaa: ”Keskiajan lopulla eräät uskovat korvasivat kollektiivisen lukemisen ja kollektiivisen rukouksen yksilöllisellä, hiljaisella, sisäistetyllä ja hartaalla uskonnollisuudella (moderni hurskaus). Sellainen, niin minusta tuntuu, on katselemisen valtakunta.”[60] Valokuvan kielettömyys yhdistyy hiljaisuuteen, mystiikkaan ja selittämättömään. Valokuvan ja pyhän väliset kytkökset liittyvät valokuvan perusominaisuuksiin: kykyyn pysäyttää ja tallentaa aikaa, liikkumattomuuteen, akheiropoieettisuuteen, aikaa ja materiaa yhdistävään luonteeseen. Valokuvan muuttuessa yhä esineettömämmäksi myös sen suhde näihin teemoihin muuttuu väistämättä.

Valokuvaa on tähän asti pidetty liikkumattomana, ajan pysäyttävänä, mutta nyt voimme nähdä sen muuttuvan yhä liikkuvammaksi. Valokuvat asettuvat verkossa osaksi erilaisia virtoja, jolloin myös yksittäisen kuvan merkitys hälvenee. Valokuvan esineluonne on muuttunut digitaalisuuden myötä, ja valokuvasta on tullut läpinäkyvä, kaikkialle soluttautunut.

Käsitteet, joita on tähän asti käytetty kuvaamaan valokuvan perustavia ominaisuuksia tulevat uudelleenarvioitaviksi. Enää ei tunnu relevantilta puhua valokuvan yhteydessä originaalista ja kopioista, vaan esimerkiksi lähteestä ja versioista, kuten Cotton ehdottaa. Auran tilalle tulee simultaanisuus, originaalisuuden tilalle muokattavuus ja variaation monet mahdollisuudet. Digitaalisesta kuvien muokkauksesta on tullut jo niin tavallista, että valokuvien digitaalisen manipuloinnin sijaan on siirrytty puhumaan digitaalisesta kuvien luomisesta. Enää valokuvien digitaalinen käsittely ei ole pelkästään jälkivaihe, vaan myös osa kuvien syntyprosessia.

Vanhat valokuvauksen menetelmät eivät kuitenkaan katoa uusien myötä, ja kun kirjoitan valokuvauksen nykyään olevan esineetöntä, en tarkoita kaiken valokuvauksen olevan sitä. Maalauksen julistettiin kuolleen valokuvan tullessa kentälle 1800-luvulla, samoin digitaalinen murros on aiheuttanut huolta analogisen valokuvan häviämisestä. Valokuvan voidaan kuitenkin nykypäivänä nähdä jakautuvan kahtaalle: verkkoistuminen ja digitaalisuus näyttäytyvät yhtenä kehityssuuntana, kun toisaalta on nähtävissä myös perinteisten menetelmien uudelleenelvyttämistä digihuuman jälkeen. On silti selvää, että valokuvan uudet muodot ja käyttötavat vievät sitä suuntaan, jonka tulevia mahdollisia kehityskulkuja on vielä mahdotonta ennustaa.

Valokuvan voima tai lumo ei näiden muutosten myötä kuitenkaan katoa mihinkään, se vain hieman muuttaa muotoaan. Tulevaisuudessa se lienee läsnä elämässämme ainakin kahdella eri tavalla: sekä materiaalisena magiana että esineettömänä virtaavuutena.

Artikkelini paneutuu tarkastelemaan kolmea 1900-luvulla tehtyä uutta havaintoa, jotka kohdistuvat kahteen 1500-luvun alun freskoon, Rafaelin Ateenan kouluun ja Michelangelon Viimeiseen tuomioon. Yksikään havaituista uusista identifikaatioista ja rakenneratkaisuista ei ollut aikalaisten tiedossa. Pohdin jälkeenpäin tehtyjen havaintojen hermeneuttisia ehdollisuuksia: voivatko tulkintahistorian muutokset muuttaa käsityksiämme historiasta muuttamatta historiaa? Missä ovat kontekstit? Jos kuvat saavat tätä kautta uuden jälkielämän, missä historiassa se tapahtuu? Eräs keskeinen merkitysvastakohta piirtyy pyhän ja salaisen välille. Artikkelin loppuratkaisu vie taidehistorian ulkopuolelle. Mitä teemme taidehistorioitsijoina, kun tiettyjen keskeisten kuvaohjelmien merkitykset ja niiden tutkimuksellinen jälkielämä muuttuvat kuvista paljastuvien uusien yksittäisten identifikaatioiden myötä? Missä silloin sijaitsevat löydetyt kuvalliset faktat/tiedot/viitteet, etenkin silloin, kun aikalaiset eivät ole identifioineet niitä meidän laillamme? Miten on ylipäänsä mahdollista, että oma aikamme voi puuttua vanhojen maalausten sisältöön vain meidän aikamme tekemän, visuaalisia faktoja koskevan, uudelleentunnistuksen nojalla? Onko kysymyksessä historiallisten kuvien uusi jälkielämä nykytutkimuksessa vai onko uudet havainnot palautettavissa aikalaiskonteksteihin silloinkin, kun konteksteja kuvan laajemman vastaanoton mielessä ei ollut olemassa. Saattoi olla vain tekijän oma tieto, joka ei yltänyt aikalaistiedoksi, usein ei edes puhutussa verbaalisessa muodossa.

Tarkastelen kolmea uudelleenlöytöä modernin ajan taidehistoriassa ja niiden historiallisen merkityksenmuodostuksen tapaa kysymällä, missä löydetyt merkitykset, tässä tapauksessa visuaaliset identifikaatiot, sijaitsevat? Eivätkö havaitut visuaaliset faktat olleetkaan ”vanhoja” faktoja? Lähestymistapani ja ongelma ovat kummatkin hermeneuttisia. Kaikissa kolmessa tapauksessa uusi visuaalis-faktuaalinen löytö koskee yksittäistä identifikaatiota, joka on tehty ”loppuun katsotusta” kuuluisasta kuvasta jonka kuvallisten merkitysten on arveltu olleen selvillä jo vuosisatoja. Ongelmaan on myös kuulunut uuden yksittäisen huomion, melkeinpä sirpaleisen identifikaation nopea ja laaja hyväksyminen taidehistorioitsijoiden keskuudessa. On tehty uusi kuvallinen observaatio, jossa itse kuva on toiminut lähteenä. Tämä tekee löydöstä ja sen historiallisesta sijoittumisesta ongelmallisen.

Tarkastelen siis kuvalliseen tunnistukseen perustuvien identifikaatioiden ongelmallista teoreettista ja historiallista paikkaa. Peruskysymys on: voiko meidän aikamme tutkimuksen löytämiä ja uudelleen eloon sytyttämiä kuvahistoriallisia merkityksiä palauttaa takaisin historiaan? Mikä on näiden tarkkaan kuvalliseen observointiin perustuvien löytöjen faktuaalinen ja tulkinnallinen asema? Sijaitsevatko ne vain palautumattomasti nykyhetkessä? Tätä ongelmaa sivuavia kysymyksiä on paljon pohdittu historiatieteissä ja taidehistoriassakin Hayden Whiten Metahistory-teoksesta (1973) Whiten strukturalis-sävytteisen Tropics of Discourse -teoksen (1978) kautta aina Keith Moxeyn viimeaikaiseen Visual Time -teokseen (2013) saakka.[1] Pääasiassa kysymys on ollut historiallisen kuvailun kielestä, tulkinnasta ja sen fiktiivisyydestä. Myös anakronismista taidehistoriallisessa tutkimuksessa on puhuttu paljon. Historian diskurssin metaforinen narratiivi on kuitenkin eri asia kuin äkillinen pisto menneeseen: historiallisen henkilön, kuvan tekijän, myöhästynyt tunnistaminen materiaalisesta esityksestä – ja vieläpä ”väärästä” paikasta – ts. entisen historiallisen narratiivin keskeytyminen. Kuvallisen esityksen lähelle pääsee tässä ajassa, mutta historiaan ei.  Ongelma ei ole Whiten tarkoittama ”open up a prospect on the past”[2], vaan se, pääsemmekö edes avaamaan reittejä historiaan? Se, että ajatellaan kuvilla olevan aktiivinen vaikutuksensa Svetlana Alpersista Didi-Hubermaniin[3], ei avaa tässä suhteessa kovinkaan kiinnostavia historiantutkimuksellisia haasteita vaan sammuttaa ne helposti, koska vaikutukset ovat aina nykyhetkessä.  En myöskään kysy kuvan ”ontologista statusta”[4] vaan tulkinnan hermeneuttisia ehtoja silloin, kun tunnistamme historiallisen henkilön kasvot post festum – kauan kuvan merkitysten ensimmäisestä ja intensiivisimmästä aktualisaatiosta sen valmistuttua, tässä tapauksessa n. 400 vuotta sitten. Olen kiinnostunut aikalaistulkinnan ja aikamme havainnon muodostamasta ”tyhjästä” välimatkasta – ja siten ad hoc -tyylin tehdyn identifikaation kavalasta ehdollisuudesta ja Wirkungsgeschichten eli meitä-historiasta-vastaan-tulevien-tulkintojen ongelmallisuudesta kohta avautuvissa tapauksissa. Voisi puhua identifikaatioiden Nachlebenistä – tutkimuksessa, ei kuvahistoriassa, koska identifikaatio paljastui vasta meidän ajallemme.

Usein uudesta tulkinnasta on tehty historiankirjoituksen kielen myyttinen aikalaisongelma tai sitten ilmiö on huomaamatta ”palautettu” faktana historiaan, vaikka on ollut epäselvää, ovatko aikalaiset jakaneet kuvien ”uuttaa, mutta oikeaa” tunnistusta. Ongelma on seuraava: kun tunnistamme tietyn historiallisen henkilön vanhassa freskossa, tyyliin ”tuo on Michelangelon kuva”, emme ole oikeastaan ratkaisseet vielä mitään. Identifikaatio vasta virittää ongelmat. En kuitenkaan tässä mieti, olisiko kuvalla historian ulkopuolinen eksistentiaalinen status, vaan pohdin kuvasta tehtyjen havaintojen paradoksaalista kulttuurista ehdollisuutta huomioimalla historiallisen etäisyyden. Onkin hieman yllättävää, että asia ei ole noussut suuremman reflektion asteelle näissä tapauksissa, joihin tulen viittaamaan. Uudelle identifikaatiolle tuntuu vain aina olevan itsestään selvä paikkansa tekijän oletetuissa intentioissa, ”siellä” historiassa. Mutta juuri ”siellä” historiassa muut eivät tunteneet tekijän tietoa. Missä siis katsottu historia on? Kysymyksessä näyttää olevan historistinen lacuna, kuvan vastaanotossa oleva aukko, joka ulottuu kaukaa historiasta lähelle meidän päiviämme. 400 vuotta väärintunnistusta? Riittääkö sen peittämiseen ajatus ”alkuperäisen,” tekijän oman, jopa salaisen, intentionaalisen merkityksen löytämisestä? Vai onko näissä tapauksissa kysymys vain siitä, että maallistunut aikamme katsoo ja katsoi pyhiä esityksiä eri intressien valossa kuin aikaisemmat vuosisadat?

Tarkastelen kolmea tulkinnallista löytöä kuvahistorian muuttuvien merkitysten kannalta. Kaikissa kolmessa tapauksessa yllättävä nykyajassa tapahtunut visuaalinen havainto on muuttanut kuva(ohjelman) historiallista tulkintaa. Kaksi mullistavaa havaintoa tehtiin Michelangelon Viimeisestä tuomiosta ja yksi Rafaelin Ateenan koulu -freskosta. Siten kaikki merkityslöydökset liittyvät keskeisiin taidehistorian merkkiteoksiin. Yhtä tärkeää on myös huomioida, että kummatkin teokset olivat sen ajan julkista taidetta pyhissä paikoissa.

Eräänä toukokuun aamuna vuonna 1923 Vatikaanissa vieraillut Francisco La Cava huomasi, että Michelangelon Viimeisessä tuomiossa (1534–1541, Sikstuksen kappeli) kuvatun pyhän Bartolomeuksen roikottamassa nahassa on Michelangelon omakuva; La Cava vieläpä toteaa: kaikkien näiden vuosien aikana ”kukaan ei ollut huomannut sitä”.[5] Koska Michelangelo ei ollut maalannut yhtään omakuvaa, tunnistuksen korrelaattina La Cava varmastikin käytti Jacopino del Conten maalaamaa Michelangelo-muotokuvaa freskon valmistamisen ajoilta (n. 1535, Casa Buonarroti, Firenze). La Cavan löytö oli yhtä yllättävä kuin myöhäinenkin, mutta sillä oli ihmeellisen nopea vaikutus tutkimukseen. Löydön hyväksyi Rudolf Wittkower jo samana vuonna (1925) ja ennen pitkää suuri joukko taidehistorioitsijoita (Charles de Tolnay, Johannes Wilde, Leo Steinberg, Avignor Posèq, Marcia varauksin, Melinda Schlitt, Maria Loth). Lopulta hyväksytty identifikaatio päätyi Laura Cummingsin vuonna 2009 julkaistuun teokseen A Face to the World. On Self-Portraits.[6] Carlo Angeleri vastusti identifikaatiota näkyvimmin – jo yli 70 vuotta sitten: kysymys oli hallusinaatiosta, aikalaiset olisivat kyllä huomanneet, jos kyseessä olisi ollut omakuva.[7] Aikalaiset olivat kuitenkin vain huomanneet, että nahkakasvot eivät vastaa pyhän Bartolomeuksen piirteitä.[8] Lopulta ajateltiin: koska Michelangelon aikalaiset eivät mitä ilmeisimmin olleet perillä asiasta, tekijä oli ollut ratkaisustaan täydellisesti vaiti, ja se riitti.

Kysymys oli siis viivästyneestä visuaalisesta havainnosta, joka tehtiin vasta modernilla ajalla, melkeinpä 400 vuotta freskon valmistumisen jälkeen. Voidaan hyvällä syyllä kysyä: onko tämä sattuma vai haluttiinko Viimeisen tuomion lisäksi juhlia myös Michelangeloa? Kaikki aiemmat vuosisadat freskon tämä osa oli ikään kuin pyytänyt tulkintaa, ilman vastakaikua. Kun löytö oli tehty, ihmetystä on myös täytynyt herättää sen, että tämä identifikaatio havaittiin niin toivottoman myöhään. Kukaan tutkijoista ei ollut odottanut, että Michelangelo yhdistäisi henkilökohtaisen ja pyhän merkityksen toisiinsa niin selväpiirteisesti. Itse asiassa juuri näillä kriteereillä E.H. Gombrich kritikoi vastaavankaltaisia identifikaatiota (Gombrich New York Review of Booksin arvostelussaan, Steinbergin mukaan).[9] Johannes Wilde taas katsoo, että Michelangelo on sijoittanut freskoon henkilökohtaisen tason, ”uskonnollisen itse-nöyryytyksen aktin.”[10] Avignor Posèq on ehkä kaikkein systemaattisimmin perustellut ajatusta Michelangelon omakuvasta Viimeisessä Tuomioissa. Hänen lähtökohtansa on, että jo Dante kansoitti Divina Commediansa todellisilla aikalaisillaan – ja ystävillään.[11] Michelangelo puolestaan oli aikansa parhaita Dante-tuntijoita.[12]

2. Vuonna 1942 Dioclezio Redig de Campos havaitsi, että Rafaelin Stanza della Segnaturassa sijaitsevan freskon Ateenan koulu (1509–11) illusorisella etualalla oleva Herakleitosta esittävä ja mietiskelyasennossa istuva hahmo esittääkin Michelangeloa, vieläpä melankolikkona.[13] Myös tämä löytö hyväksyttiin pian laajasti (Luitpold Dussler, David Summers, Arnold Nesselrath, David Rosand, Rona Coffin). Hyväksymistä auttoi se, että Rafaelin piirtämässä Ateenan koulun kartongissa, joka on säilynyt kokonaisena Milanon Pinacoteca Ambrosianassa, ja joka on piirretty samassa koossa kuin fresko, sekä Herakleitos-Michelangelo että kivipaasi johon hahmo nojaa, puuttuvat. Kaikki antiikin filosofit kuvataan freskossa (ja kartongissa) paljasjalkaisina, vain Michelangeloa esittävällä figuurilla on aikalaissaappaat jalassa. Jossakin vaiheessa huomattiin, että Herakleitos-hahmo on maalattu hieman myöhemmin, kuivuneen freskopinnan päälle intonacona. Tämäkään huomio ei heti johdattanut ”oikean” identifikaation jäljille.[14] Viimeisen restauroinnin yhteydessä myös spolveroa löytyi Herakleitoksen polven kohdalta – joka oli todiste kartongin käytöstä.[15] Marcia Hall katsoo, että jos kysymyksessä on Michelangelon kuvahahmo, se on ”monumentaalisessa mittakaavassa”, joka ”ylittää Rafaelin [maalaamat] muut figuurit”.[16] Kuitenkaan Melankolikon tai Pensieroson[17] koko ei ole suurempi kuin samalla tasolla olevan Pythagoraan. Mutta ajan taiteilijamuotokuvana Michelangelo-melankolikko on illusorisesti etualalla – tavalla, jota ei oikeutettu kenellekään taiteilijalle ennen tätä eikä kauan tämän jälkeen.

Tässäkin tapauksessa kesti vuosisatoja ennen kuin identifikaatio tehtiin, huolimatta siitä, että tutkijoiden oli helppo tarkastella freskon kyseistä osaa suhteellisen läheltä. On siis oletettava, että Rafaelin ratkaisu pysyi salaisuutena, koska siitä ei ole kirjallisia aikalaishuomioita. Jos kysymyksessä on Michelangelon hahmo, se on huomattava todiste siitä, että aikakauden muotisairaus, melankolia, yhdistettiin Michelangeloon. Rona Coffin pelkistää: ”Hän on Michelangelo michelangeleskisessä asussa ja esittää melankolista neroa.”[18]

3. Vuonna 1980 Leo Steinberg julkaisi Critical Inquiry -lehdessä artikkelin, jonka tulos oli koko Michelangelo-tutkimuksen kannalta sensaatiomainen: Steinberg havaitsi Viimeisessä tuomiossa (1534–41) ”kohtalon viivan”, suoran linjan, joka lävistää ja siten yhdistää ylhäältä alas katsottuna suuren määrän keskeisiä teologisen merkityksen elementtejä toisiinsa: takaa kuvatut ristillä olevan Jeesuksen kasvot, enkelten pitämän Jeesuksen orjantappurakruunun, Kristuksen haavan, pyhän Bartolomeuksen riiputtaman nahan (eli Michelangelon) kasvot, suoraan kohti katsojaa katsovan, helvettiä kohden vedetyn nuoren miehen synnintunnosta epätoivoiset kasvot ja viimein alhaalla helvettiä kuvaavassa osassa käärmeen kietomat Minoksen sukupuolielimet.[19] Steinberg havaitsi myös, että Michelangelon nahka-omakuva on ”viivan täsmällisessä keskipisteessä”.[20] (Kuva 1.) Steinbergin mukaan on selvää, että kaikki tämä ei voi olla sattumanvaraista vaan täysin intentionaalista: ”Such results do not come by chance”.[21] Steinbergin pohdinnat etenevät kiinteästi Michelangelon omakuvaan liittyvistä merkityksistä ”kohtalon viivan” ja koko fresko-ohjelman tasolle.
Tämä suoralle viivalle asettunut merkitysketju pysyi vuosisatoja huomaamatta. Kuitenkin ajatus käyttää diagonaalisia linjoja Viimeisen tuomion tulkitsemisessa tuli Heinrich Wölffliniltä. Hän katsoi, että Jeesuksen hahmossa risteytyi kaksi kuvan alan lävistävää diagonaalista linjaa, joiden hän näki vain korostavan freskon ”symmetristä järjestystä”.[22] Steinbergin havainto on huomattavasti radikaalimpi ja liittyy tiiviisti kuvaohjelman sisällössä ilmenevään epäsymmetriaan. Hänen analyysinsä keskittyy Michelangelon nahkaomakuvan olemassaolon perusteluihin juuri ”kohtalon viivan” kautta. On oikeastaan erikoista, että Steinbergin radikaalia havaintoa on kommentoitu taidehistorioitsijoiden keskuudessa vain vähäisessä määrin.[24] Vaikka Robert Liebert hyväksyy Steinbergin ajatuksen ”kohtalon linjasta”, joka lävistää myös Michelangelon nahkaomakuvan, hän katsoo silti, että pyhä Bartolomeus ja nahka viittaavat Apollon ja Marsyaksen myyttiin.[25] Samaa oli ehdottanut aiemmin Edgar Wind.[26] Kuitenkaan tällaisiin johtopäätelmiin ei ole aihetta; Michelangelon ajatukset seuraavat tiiviisti Raamatun teemoja, mutta ”valdolaisittain” korostuneena.[27] Steinberg perustelee ajatusta vetoamalla siihen, että Michelangelon runoudessa ei ole havaittavissa koston ja rangaistuksen tematiikkaa; tämän seikan sanotaan olevan kiinteässä yhteydessä ajan valdolaiseen, kerettiläiseen oppiin.[28] On korostettava, että aikalaiset eivät senkään takia tienneet tästä linjasta, koska ”kohtalon viivan” elementit eivät osuneet samalle linjalle yhdessäkään Viimeisen tuomion monista aikalaistoisinnoista.[29] Niistä keskeisimmät olivat Marcello Venustin maalauskopio vuodelta 1549 (Museo di Capodimonte, Napoli) – tosin Redig de Campos väittää, että myös siitä tunnistaisi Michelangelon –,[30] Bonasonen kuparikaiverrus vuodelta1549 ja Nicolas Beatrizetin kuparikaiverrus vuodelta 1562.[31]  Nämä kopiot, jos mitkä, todistavat, että aikalaiset eivät olleet tietoisia Michelangelon freskoon kätkemästä ”kohtalon viivasta”. Kuitenkin Michelangelon sanotaan ylistäneen Venustin kopion tasoa. [32] Se onkin niistä tarkin.

Kahdessa ensimmäisessä käsittelemistäni tapauksista kysymyksessä on freskon kuva-ohjelman keskeiselle paikalle sijoitetusta hyvin yksityisestä kommentista, kuuluisan tekijän muotokuvasta tai omakuvasta. Tähän ratkaisuun kukaan toimeksiantaja eikä fresko-ohjelman humanistinen suunnittelija ole voinut vaikuttaa. Renessanssin aikaan taiteilijoiden omakuvat olivat melkein kaikissa tapauksissa vain merkityslisiä, jotka kuuluivat kuvan marginaaliselle vyöhykkeelle. Rafaelin ja Filippino Lippin omakuvat ovat tuttuja taidehistorioitsijoille ja konsensus vallitsee kuvaohjelman marginaaleihin sijoitettujen omakuvien identifikaatioista. Giorgio Vasari mainitsee Rafaelin, Filippinon ja Lorenzo Ghibertin omien esitystensä laita-alueille tai kehyksiin sijoittamat omakuvat.[33] Kahdessa tässä käsittelemistäni kolmesta kuvallisesta löydöstä henkilökohtaisen merkityksen korostuminen on kuitenkin suurempi koko kuvaohjelmaa ja tuon ajan decorumin velvoituksia ajatellen. Kysymys ei siis ole marginaaliin tehdystä, kohti katsojaa katsovasta omakuva-signeerauksesta, sellaisesta kuin Rafaelin omakuva Ateenan koulussa.

Steinbergin esiin nostama ”kohtalon viiva” taas strukturoi koko kuvaohjelman aivan uudelleen – ja muuttaa siten koko freskon keskeisen sisällön tulkintaa. Taidehistorioitsijat eivät ole juuri pohtineet sitä, missä nämä löydetyt merkitykset sijaitsevat historian kartalla – aivan kuin historia olisi tulkinnan kannalta ”historiaton”. Poikkeus on David Carrierin Steinbergin löytöjä koskeva pohdiskelu, vaikka hän esittääkin asian vain ekfrasiksen, kuvan poeettisen kuvailun, ongelmana. Kuitenkin Carrier toteaa: ”Heti kun joku on löytänyt syvällisesti merkityksellisen rakenteen, jota aiemmat taidekirjoittajat eivät ole nähneet, jopa kriitikot, jotka eivät välitä analyysista, huomaavat näkevänsä kuvan toisella tavalla”.[34] Lainauksessa on todellakin korostettava sanaa ’nähdä’. Carrier ei näe verbin preesensissä mitään ongelmaa. Se vain kumoaa kaiken aiemman taidehistoriallisen imperfektin ilman vaikeuksia – vaikka se miten aikalaiset ovat nähneet freskon sisällön, on ollut vaikutusvoimaltaan pitkäikäisempää ja luonut sitkeää traditiota. Eikö 400 vuotta tietämättömyyttä merkitse mitään?

Vaikka Steinberg pohtii Michelangelon ratkaisua, jossa Jeesuksen haava ikään kuin virittää evankelisen merkitysten linjan, hän ei mieti ongelman hermeneuttista puolta: missä merkitykset ovat, jos aikalaiset eivät tienneet ”kohtalon viivasta” ja me tiedämme? Sama metahistoriallinen ongelma on jäänyt kaikissa näissä tapauksissa auki. Myöhäiset taidehistorioitsijoiden löydöt saattavat sijoittaa kuuluisaankin maalaukseen sellaisia merkityksiä, joita sen paremmin teoksen tekoaikaan eläneet aikalaiskatsojat kuin myöhemmätkään tulkitsijat eivät ole tienneet tai huomanneet. Teoksen merkitys ja merkityselementit väistämättä muuttuvat uuden löydön myötä, vaikka kuvahahmo pysyy samana. Uusi tulkinta on visuaalisen faktan paljastuminen nykykatsojalle – ja, mirabile dictu, nykykatsoja tietääkin enemmän maalauksesta kuin aikalaiset – ja väliin jäävien aikakausien tarkastelijat, vaikka hän ei edes ollenkaan tuntisi noita ajanjaksoja!

Tärkeä kysymys on: tiedämmekö todella tekijän intentiot nyt paremmin kuin aikalaiset ne tiesivät? Missä historian ”kohdassa” silloin sijaitsevat nämä nykyisyyden tekemät merkityslöydöt ja yllättävät identifikaatiot, jotka vasta oma nykyisyytemme on faktuaalistanut, ja joista välissä olevat aikakaudet (tutkimustraditio) eivät tienneet mitään? Onko kysymyksessä vain ”matalan katseemme” väärä vaellus vanhoissa freskoissa, entisaikojen pyhissä esityksissä?

Taidehistoriallinen ajattelumme on koulutettu tapaan olettaa, että kuvan merkitykset ovat olleet jo heti alusta lähtien jollakin tavalla jaettuja. On vaikea ajatella, että tekijän intentio olisi ollut vain Michelangelon hallussa hänen maalatessaan oman kuvansa pyhän Bartolomeuksen nahan representaatioon. Ehkä hän vaikeni juuri pelätessään tämän decorum-virheen ilmituloa.

Uusi tulkinnan merkki tai akti muuttaa koko taideteoksen ympärille kasaantunutta merkityksen piiriä, kehystää sen uusilla merkityksillä. On kysyttävä: jos ns. ”kohtalon viiva” Viimeisessä tuomiossa oli niin keskeinen kuin Steinberg väittää, eikö sillä silloin olisi ollut velvoittavampi merkitys? Eikö sen olisi pitänyt johtaa siihen, että myös muut olisivat havainneet sen?  Ja nytkö sillä sitten olisi tämä merkitys?

On myös taidehistorioitsijoita, jotka eivät ole halunneet tehdä voimakkaita tulkinnallisia johtopäätöksiä pelkästään visuaalisin perustein, toisin sanoa uskoa uuteen havaintoon. Sellainen on esimerkiksi Mathias Winner. Hän ei mainitse vuonna 1942 tehtyä havaintoa Michelangelon muotokuvasta Rafaelin Ateenan koulussa, vaikka se olikin ollut laajasti hyväksytty.[35] Samoin menettelee E. H. Gombrich teoksessaan Symbolic Images.[36] Myös Vasarin hiljaisuus tässä yhteydessä on merkillepantavaa. Vasarihan mainitsee freskon hahmoista vain Rafaelin ystävän Bramanten, joka on kuvattu arkkitehtina. (Hän ei sen sijaan kerro, että Bramanten hahmo olisi Eukleides.) Tähän epäsuhtaan eivät myöskään monet taidehistorioitsijat ole puuttuneet. Eikö juuri se, että Michelangeloa ei mainita, antaisi selkeää tukea epäilijöille? Vasarin vaikeneminen saattaisi myös liittyä siihen kohuun, jonka freskon oletetut kerettiläiset ajatukset nostattivat vielä Michelangelon eläessä.

Marcia Hall on esittänyt muutamia varauksia Michelangelon nahkaomakuvan suhteen. Hän toteaa: ”Että tulkinta omakuvasta olisi vakuuttava, sen on täytettävä muutamia ehtoja. Sen on sopeuduttava freskon teemaan tai ei ainakaan vastustettava sitä”.[37]  Hall jatkaa:”1500-luvun decorumin nimissä taiteilijalta olisi anteeksiantamattoman egotistista lisätä itsensä (freskoon) niin keskeiseen paikkaan, ellei sanoma olisi, ei ainoastaan sopusoinnussa uskonnollisen sisällön kanssa vaan myös siihen kuuluva lisäys”.[38] Hall selvästi epäilee, voiko yksityinen merkitys kohdata julkisen pyhän merkityksen sillä tavoin kuin on tässä tapauksessa totuttu ajattelemaan, ohi tuon aikakauden pyhien kuvien decorum-horisontin. Tässä mielessä onkin erikoista, että Summers ottaa selkeän kannan identifikaation puolesta.[39] Voidaan kysyä: onko teoreetikon (Summers) sittenkin helpompi omaksua tämäntyyppiset uudet identifikaatiot kuin ”kunnon” empiristisen taidehistoriantutkijan? Vai voisiko olla niin, että Michelangelo, jota kutsuttiin il divinoksi jo hänen eläessään, olisi sittenkin oikeuttanut oman kuvansa freskoon juuri ”divino-reitin” kautta? Ehkä symptomaattisin on Anton Francesco Donin Michelangelo-ylistys vuodelta 1543: ”…o divino huomo, tutto il mondo vi tiene per uno oracolo” (”oi jumalainen ihminen, koko maailma pitää sinua oraakkelin kaltaisena”),[40] ja tunnetuin Pietro Aretinon kirjeissään käyttämä liehittelymuoto, joka puolestaan on 1530-luvun lopulta.[41] Ei siis ole aivan sattuma, että myös meidän aikamme pyrkii identifioimaan juuri Michelangelon kummastakin tässä käsitellystä freskosta. Kuitenkin jos Michelangelo-identifikaatio on totta, tekijä (”il divino”) on asettanut pyhää vastaan henkilökohtaisen salaisuutensa!

Kuvan paljastaman tietoaineksen sanotaan olevan tärkeä lähde taidehistorioitsijalle. Siten kuva ei pelkästään viittaa ikonografisiin tyyppeihin ja tätä kautta muihin kuviin, vaan on itse ikonografinen lähde, joka avaa aikalaissisältöjä meidän katsottavaksemme. Peter Burke on todennut: “Kuvat tarjoavat pääsyn tiettyihin menneisyyden osiin, sellaisiin joihin muut lähteet eivät yllä”.[42] Kun kuvat toimivat lähteinä, ne myös tuntuvat avaavan eräänlaisia kirkkaita ikkunoita historiaan ja tuntuvat näin antavat oikotien ajan merkityksiin. Onko niiden antamaan informaatioon joissakin tapauksissa vain luotettava? Ne tuntuvat olevan merkkejä ilman välissä olevan historian luomaa opaakkisuutta, vaikka juuri historiallisen välimatkan pitäisi samentaa ”ei-hermeneuttista”, suoraan menneisyyteen avautuvaa ikkunaa. Olemme hermeneutiikan pohjalta oppineet ymmärtämään, että vanhat maalaukset eivät voi välittää suoraan ”historian ikkunan” takaista tietoa omalle ajallemme, koska kysymyksessä on aina historiallinen katkos tulkitsijan ja kaukaisen ajan välillä ja siten ajallisesti vaiheittaisten tulkintojen eli Wirkungsgeschichten kautta saatu tietoaines.[43] Kysymys on historiallisesti eroavan aineksen identifioinnista.[44] Vai olemmeko ottaneet liian vakavasti hermeneutikkojen puheen ajallisesta etäisyydestä – ja siten sisäistäneet tietyn aikakäsityksen nimeltään ”historiallinen välimatka”?: Tarjoaako kuvan suora tutkiminen sittenkin ”toisen temporaalisuuden”, kuten Cesare Segre toteaa?[45] Kysymys ei kuitenkaan ole kuvan kahdesta ideaalisesta temporaalisuudesta, kuten on laita Didi-Hubermanin Fra Angelico -tutkimuksessa (la figure figurée et la figura virtuelle).[46] Tämä ei selittäisi historiallista lacunaa kuin osittain. Ongelma on tavallaan yksinkertainen: mitä myöhäisemmin jokin seikka on havaittu, sen sameampaa tai muuntuneempaa on teokseen liitettävä ”kontekstisensitiivisyys”.[47]

Ergo: Miten on mahdollista, että tiedämme nyt näistä maalauksista enemmän kuin renessanssin aikaan laajasti tiedettiin? Jos näin on, missä silloin aktuaalisesti tämä tieto on tai on ollut olemassa? Kun tulkitessamme otamme huomioon uusia tekijöitä, teos merkityksellistyy uudella tavalla, meille, meidän ajallemme. Tällöin yksityiskohta muuttaa koko teoksen merkitystä ja tiedämme ”enemmän”. Tosin tämä koskee myös koko sitä kehystä, johon upotamme uuden visuaalisen löydön. Kehys on joka tapauksessa nykyisin Viimeisen tuomion ”taivaallisen väen umanizzazione”[48] tai tämän freskon koko kuvaston ”profonda individualità”.[49]

Kysymyksessä on siten kuvan uusi merkityksellistäminen, joka johtaa moniin uudelleenarvioihin. 1) Katsomme kuvaan asetettuja kompositionaalisia suhteita uudella tavalla (”kohtalon viivan” suora jana). 2) Löydämme jonkin uuden ja yllättävän viitemerkityksen (Michelangelon omakuva ja sen suhde fresko-ohjelman ideologis-uskonnollisiin painotuksiin). 3) Lisäksi jokin uusi taustatieto voi kontekstoida teoksen merkityksiä uudelleen (tämä tulkintalina on ollut tyhjä). Jokainen uusi tulkinta kiinnittää taideteoksen (maalauksen) tiiviimmin oman aikamme merkitysjatkumoon ja saa siten houkuteltua teoksen osaksi oman (maallisen) merkityskulttuurimme ennakko-odotuksia. Vaikka uudelleentulkinta on vanhojen merkkien elvytystä, näissä kolmessa tapauksessa vanhat merkit eivät olleet aikalaistiedossa eli sen ajan jaetussa historiassa. Siten saavutettua kommunikaation tulosta ei voi palauttaa aikalaishistoriaan eli sen ajan ”ei-tietoon”. Se on mahdottomuus. Päinvastoin, kommunikaatio onkin tältä osin juuri nyt käynyt tiheämmäksi. Kysymyksessä on siis meidän aikamme kuvallinen tieto! Mutta eikö usein juuri näin käy: historian faktat asetetaan ikään kuin jälkikäteen paikoilleen? Voimme myös kysyä: missä on ”jaettu historia”, kun tulkinta on elvyttänyt oletetut merkitykset, jotka eivät ole olleet muiden kuin tekijöiden tiedossa?

Ongelmasta seuraa joukko teesejä:

    Taidehistorioitsijat eivät ole pohtineet juuri näitä identifikaatio-löytöjä hermeneuttiselta kannalta.
    Historismi ja ns. ”anakronistinen” tulkinta (à la Didi-Huberman[50]; on sovitettava yhteen tavalla, joka hermeneuttisesti ottaa huomion todellisen katkoksen (à la Gadamer) aikamme ja sitä edeltävän tietämyksen kesken. Emmekö sittenkään voi katsoa historiaa ”lähietäisyydeltä” katsomalla ”vain” kuvaa (onko se hermeneuttinen mahdottomuus)? Tai: millaisen esiymmärryksen tarvitsemme, että voimme katsoa vain kuvaa?
    Missä ovat historialliset, kuvaan liittyvät kontekstit (merkitysten piirit)? Ovatko ne myös historiassa eivätkä vain meidän aikamme – havaintojen pohjalta tehdyssä – tulkinnassa?
    Tuleeko meidän historiastamme näillä kuvalöydöillä aktiivisesti ”heidän historiaa”, vai meidän omaa, uudelleentulkittua historiaamme?
    Nämä kolme tapausta ovat yksityisiä hermeettisiä merkkejä pyhissä tiloissa (Michelangelon nahkaomakuva, ”kohtalon viiva”, ”Herakleitos”), jotka alkavat elää ajassamme jaettua, ei-hermeettistä, sekulaaria elämää turistijoukkojen yläpuolella (sic). Pyhä vs. salaisuus!
    Anastaako uusi identifikaatio silloin tuon ajan tuntemattoman (salaisen) kuvahistorian meidän jakamaksi kuvahistoriaksi? Missä lopulta uusi tieto on olemassa, ”siellä” vai ”täällä”? Jos se on ”siellä”, sitä ole; jos se on ”täällä”, se laajentaa kuvaamme ajan henkilökohtaisista intentioista ja niiden toteutuksesta, – jota ei historiallisten lähteiden mukaan pitänyt olla.

Taidehistorioitsijat eivät tosiaankaan ole problematisoineet mainittuja seikkoja juuri näiden freskojen identifikaatioiden suhteen. Usein he ovat ikään kuin huomaamattaan anteet ymmärtää, että merkitykset ovat ”siellä”, historiassa, siitäkin huolimatta, että lähteiden (puutteiden) valossa vain kuvien tekijä, on ollut tietoinen salaisista merkityksistä. Kysymys on ns. historiallisen substanssin ja myöhemmän merkityksen liikkeen suhteesta ja sen uudelleenarviosta. Erikoisinta on se, että näiden tapausten problematisointi auttaa menneisyyttä puhumaan juuri meidän ajallemme ja juuri meidän aikamme kieltä, koska emme voi paljastaa sitä takaisin menneelle ajalle, vaikka tieto on löydetty tuon ajan kuvista. Kysymyksessä on kuvallisten merkitysten myöhästynyt ”täyttyminen” (vrt. Nelson Goodmanin  the relative repleteness[51]) – ja siten myös meidän aikamme suorittama huomaamaton merkitysten rekuperaatio, omaksi kaappaaminen. Hermeneutiikan kannalta juuri tulkintamenetelmät vähentävät ajallista etäisyyttä tutkittavan ilmiön ja tutkijan intressien välillä. Nämä esimerkit taas kertovat yllättävistä yksittäisistä havainnoista ja halusta omaksua tämä tieto taidehistorian kirjotusta varten.

Oscar Wilde on kerran hauskasti todennut Walter Paterista, estetistisestä kriitikosta, joka julkaisi kuuluisan Leonardo-esseensä vuonna 1869: “Who (–) cares, whether Mr. Pater has put into the portrait of Monna Lisa something that Lionardo never dreamed of”.[52] Käsittelemissäni tapauksissa on kuitenkin kysymys eksakteista visuaalisista identifikaatioista ja havainnoista, jotka perustuvat vertailumateriaaliin – tai struktuurisista, jopa mitattavista löydöistä. Kuitenkin on selvää, että näissä tapauksissa kysymys on myös historiallisen varovaisuuden ylittämisestä, joka tapailee kriittisen anakronismin merkityslatauksia. Steinberg toteaa varhaisessa teoksessaan Other Criteria: ”On koko ajan olemassa vaara, että projisoin oman aikani taiteellisia kokemuksia menneisyyteen”.[53] Tätä vaaraa ei todellakaan aina voi välttää, mutta silti meidän on katsottava ennakkoluulottomasti vanhoja maalauksia.[54] Kysymys on tietenkin tulkinnan ”horisonttien avaamisesta”,[55]  silloinkin, kun se ei auta meitä tietämään sen enempää tutkitun aikakauden ”tietämättömyydestä”. Horisontteja ei voi avata takaisin historiaan vaan meidän aikaamme. Mutta horisontteja voi testata menneisyyttä vasten.

Emme kuitenkaan voi jättää koko kuvahistorian tarkkaa visuaalista vertailututkimusta pelkästään ”outsidereiden”, esimerkiksi lääkäreiden tekemien fysionomis-tyyppisten vertailujen tasolle. Siksi onkin muistettava, että juuri lääkäri, roomalainen Francesco La Cava, oli ensimmäinen, joka huomasi Viimeisen tuomion pyhän Bartolomeuksen tyhjässä nahassa Michelangelon omakuvan.

Artikkelissa tarkastelen Jeesus siunaa lapsia -aiheen esiintymistä ja ikonografiaa suomalaisissa alttaritauluissa 1800–1900-lukujen vaihteen molemmin puolin keskittymällä Alexandra Frosterus-Såltinin tapaan käsitellä motiivia kolmessa maalauksessaan. Keskiössä ovat Jeesuksen ja lasten vuorovaikutus sekä lapsuuden temaattiset merkitykset ajan uskonnollisessa taiteessa. Keskeinen tutkimuskysymykseni on, eroaako Frosterus-Såltinin tapa käsitellä aihetta muusta aikakauden suomalaisesta alttaritaiteesta. Tarkastelen myös Frosterus-Såltinin ja muiden tutkimusaikakauden naispuolisten taiteilijoiden aiheenkäsittelyä suhteessa miespuolisiin kollegoihin. Tutkimustehtävänä on samoin kuva-analyysiin liittyen punnita miten alttaritaulut ovat vuorovaikutuksessa vastaavien aikakauden nousevien ihanteiden, ajattelutapojen ja toiminnan kanssa. Kulttuurihistoriallinen kontekstualisointi on artikkelissa tärkeä menetelmä aihepiirin suhteuttamiseksi modernin ideologiaan sekä aikansa taidekäsityksiin, aatemaailmaan ja yhteiskuntaan, muun muassa käsityksiin vanhemmuudesta ja perheestä. Samalla käsittelen pyhän merkityksiä osana lapsuuden diskurssia.

Frosterus-Såltinin teoksissa huomioni kiinnittyy erityisesti etualalla Kristuksen sylissä olevaan alastomaan lapsihahmoon ja tämän merkityksiin. Ikonografisen kuva-analyysin pohjalta argumentoin, että Jeesuksen kehonkielessä lasten keskellä voidaan havaita Pyhän äidin, Neitsyt Marian kuvauskonventioihin viittaavia asentoja ja eleitä. Siten aihepiiri kääntää Jeesuksen roolin kuvastossa toisinpäin, lasta kannattelemaan, ja samalla pyhittää tavallisen lapsen. Pyhin osa kristillisessä kirkkotilassa on alttari,[1] joten ymmärrettävästi sille sijoitettavan taiteen sisältöä ja toteutusta on valvottu muuta kirkkotaidetta tarkemmin. Lapsiaihetta ei nähty suomalaisen kirkon alttarilla tiettävästi kuin kerran ennen 1800-lukua, jolloin Robert Wilhelm Ekman (1808–1873) otti aiheen käyttöön Helsingissä (1848).[2] Asenteista kertoo, miten vielä vuonna 1873 seurakuntalaiset epäilivät R.W. Ekmanin Räisälän kirkkoon maalaaman Jeesus siunaa lapsia -aiheen sopivuutta alttarin arvokkaalle paikalle.[3] Jorma Mikola on tosin tuonut esille pääosan vastustuksesta johtuneen siitä, että alttaritaulun hankintaa rahoitettiin arpajaisilla. Mainintaa aiheen sopimattomuudesta voi siten pitää enemmän verukkeena kuin todellisena huolena.[4] Uuden aiheen itsensä herättämää vierastamista ei pidä kuitenkaan jättää huomioimatta. Ekmanin lapsiaihe kohtasi nimittäin arvostelua jo 1840-luvulla, kun hänen Jeesus siunaa lapsia -maalaustaan (1848) pidettiin aiheeltaan epäsopivana, jopa lapsekkaana, Helsingin tuomiokirkkoon, silloiseen Nikolainkirkkoon. Keisari Nikolai I lahjoitti teoksen tilalle pääkirkkoon pietarilaisen Timofej Adrejevits Neffin (1804–1877) maalaaman, Kristuksen hautaamista kuvaavan alttaritaulun. Ekmanin teos päätyi Helsingin Vanhan kirkon alttarille.[5] Huolimatta oudoksunnasta motiivin suosio lisääntyi kuitenkin nopeasti, ja vuosisadan vaihteeseen mennessä lapsiaihe lunasti yhä useammin paikan kirkon tärkeimmältä seinältä.

Yksittäisistä taiteilijoista lapsiaiheita on käyttänyt etenkin Alexandra Frosterus-Såltin (1837–1916), jota voi suuren, melkein kolmasosan aikansa alttaritauluista kattavan tuotantonsa[6] vuoksi pitää yhtenä merkittävistä vaikuttajista alttaritaiteen suunnan määräytymisessä 1800–1900-lukujen taitteessa. Frosterus-Såltinin maalaustapaa ja sen sopivaisuutta, decorumia on seurakunnissa pidetty sopivan perinteisenä, joten hänen teoksensa eivät tavallisesti herättäneet vastustusta.  Silti hän osaltaan muokkasi toiminnallaan yleistä mielipidettä tietynlaisten aihepiirien ja toteutuksen suuntaan. Taiteilijan sekä tiedetään ehdottaneen aiheita että kieltäytyneen toteuttamasta itsellensä epämieluisia motiiveja. Hyvänä esimerkkinä artikkelin aihepiirin kannalta voi pitää Särkisaloa, jonka alttaritauluksi seurakunnan valitsema ryhmä oli alun perin ehdottanut Ristiinnaulittua. Frosterus-Såltin kieltäytyi maalaamasta sitä, ja aiheeksi tuli Jeesus siunaa lapsia.[7] (Kuva 1.)

Ajatusta lapsen kuvaamisen tärkeydestä Frosterus-Såltinin alttaritaiteessa vahvistaa lasten keskeinen asema myös taiteilijan Tulkaa minun tyköni -aiheisissa alttaritauluissa. Frosterus-Såltin maalasi Tulkaa minun tyköni -aiheesta yhteensä kymmenen alttaritaulua. Kyseessä oli siis taiteilijan toiseksi suosituin aihepiiri.[8] En kuitenkaan käsittele Tulkaa minun tyköni -aihetta tässä yhteydessä, sillä suunnitelmissani on syventyä aihepiiriin toisessa artikkelissa. Tässä artikkelissa ei edelleen erikseen tuoda esille kaikkia Suomessa tutkimusaikakautena maalattuja lapsiaiheisia alttaritauluja jo tilarajoitteiden vuoksi. Vertailuun on valittu argumentaation kannalta kiinnostavimmat esimerkit.

Artikkeli on osa jatkotutkimustani, jossa syvennytään tarkastelemaan Suomessa vuosina 1879–1920 valmistuneita naispuolisten taiteilijoiden alttaritauluja uudeksi taidehistoriaksikin kutsutun lähestymistavan keinoin, lähtökohtana kuva-analyysi. Frosterus-Såltinin lapsiaiheisiin alttaritauluihin ei ole aiemmin perehdytty kovin paljon teoslähtöisesti, syväluotaavan ikonografisen kuva-analyysin tasolla. Etenkin Heikki Hanka ja Hanna Pirinen ovat tehneet perustutkimusta tarkastelemani aikakauden alttaritauluista. Pirjo Juusela on pro gradu -työssään (1983) ansiokkaasti kartoittanut Alexandra Frosterus-Såltin tuotannon perustiedot. Jorma Mikola puolestaan on tarkastellut tuoreessa väitöskirjassaan Alttarilta alttarille (2015) muiden taiteilijoiden ohella myös Frosterus-Såltinin alttaritaulujen tilausprosessia ja vastaanottoa. Omassa pro gradu -työssäni (2009) olen käsitellyt taiteilijan naisaiheiden ohella jo alustavasti hänen lapsiaiheisia alttaritaulujaan kuva-analyysin keinoin. Jeesus siunaa lapsia -aihe yleistyi vallitsevasti suomalaisissa alttaritauluissa vasta 1880-luvulta eteenpäin, jolloin motiivi nousi yhdeksi vuosisadan vaihteen suosituimmista kuva-aiheista.[9] Aihepiirin lähtökohta on Raamatun kolmessa evankeliumitekstissä, joissa Jeesus kehottaa opetuslapsia päästämään lapset siunattavakseen, sillä ”heidän kaltaistensa on Jumalan valtakunta”.[10] Lapsuus näyttäytyy siis Jumalan silmissä erityislaatuisena. Kuva-aiheeseen kiinnitetty huomio lisääntyy vasta tietyn ajanjakson aikana niin, että se tulee myös alttarille, mikä on psykohistoriallisesta näkökulmasta varsin mielenkiintoista.

Alexandra Frosterus-Såltin toteutti lapsia siunaavan Jeesuksen kolmesti, ja hyödynsi aina samoja peruselementtejä. Maalauksissa Jeesus seisoo kuvapinnan keskiosassa ja hänen ympärillään on ihmisiä, jotka ovat tuoneet lapsia siunattavaksi. Hahmojen positiot ja olemus ovat jokaisessa teoksessa samankaltaiset, joskin maalaukset eriävät yksityiskohdiltaan. Aikakauden suomalaisissa alttaritauluissa lapset ja aikuiset ihmiset ovat yleensä vaatetettuja. Kuitenkin jokaisessa Frosterus-Såltinin Jeesus siunaa lapsia -teoksessa Jeesuksen sylissä on pieni alaston lapsi. Lapsi nojaa yleensä päälakeaan Jeesuksen poskeen ja on siten maalauksen näkyvimmällä paikalla. Oikealla kädellään Jeesus tekee siunaavan eleen kohti joko pientä, naisen sylissään häntä kohden kohottamaa vauvaa tai isompaa lasta. Särkisalon kirkon alttaritaulu (1897) poikkeaa asetelmaltaan hieman muista. Siinä Jeesuksen sylissä olevan lapsen lisäksi oikealla sivulla seisovat myös isompi vaatteeton lapsi ja hänen edessään valkea-asuinen poika. Frosterus-Såltin on esittänyt lasten alastomuuden niin hienovaraisesti, kankaan peittoon jäävänä, ettei se ole herättänyt vastustusta. Hahmojen käsittelytapa oli nimittäin arkaluonteinen. Esimerkiksi Eero Järnefeltin alttaritaululuonnos Jeesus siunaa lapsia tuli hylätyksi Jyväskylässä 1897 teokseen suunnitellun alastoman lapsen vuoksi.[11] Kirkkoneuvoston kannasta kertovasta kirjeestä ilmenee, ettei Järnefeltin luonnosvaiheessa äidin sylissä olevan pienokaisen alastomuudessa nähty ongelmaa, eikä myöskään etualan ”syrjittäin” olleen vaatteettoman lapsen hahmossa. Pahennusta aiheutti lapsen takapuolen näkyminen.[12]

On mielenkiintoista tarkastella lapsen vaatteettomuutta suhteessa käsityksiin lapsuudesta sekä aikakauden esteettisiin teorioihin ja ideologioihin. Mikko Juvan mukaan Suomessa vanhinta lapsikäsitystä on edustanut vanhaluterilainen käsitys ihmisen syntisyydestä jo lapsena, syntiinlankeemuksen ja synnillisen sikiämisen seurauksena. Tämä käsitys oli vielä 1800-luvun alkupuolella yleinen kansan keskuudessa, vaikkakin rousseaulaiset ideat sekä lockelaiset aatteet lapsen mielestä pohjimmiltaan neutraalina ‘tyhjänä tauluna’ (tabula rasa) jo vaikuttivat ylempien luokkien näkemyksiin.[13] 1880-luvulla uusromantiikan myötä sivistyneistö löysi uskonnon uudelleen keskeiseksi elämänarvoksi, samalla kun romanttis-mystiset ihanteet välittyivät myös muille kansanosille.[14]

Romanttisessa ajattelussa sekä yksilön että ihmiskunnan lapsuusajan, viattomuuden olotilan, käsitettiin olevan muita ikäkausia lähempänä Taivasta ja Jumalaa, välittömässä yhteydessä siihen.[15] Lapsuus siis nähtiin ikään kuin paratiisina, alkuperäisyyden ja syvemmän luontoyhteyden tilana, joka kadotetaan ihmisen kasvaessa aikuiseksi.[16] Modernisaatio sai monet kääntymään ihmiskunnan ajatellun menetetyn menneisyyden puoleen, joka puolestaan heijastettiin lapsuuteen. Suomessa etenkin Topelius toi esiin romanttista käsitystä lapsesta taivaallisen puhtauden symbolina, joka oli vielä luonnontilassa, itsetiedoton ja siksi viaton. Lapsessa oli hänen mukaansa jäljellä jotakin luomakunnan jakamattomasta, sukupuolettomasta alkutyypistä.[17] Robert Rosenblum kiteyttää kirjassaan The Romantic Child romantiikan ajalla lapsikuvassa tapahtuneen asenteen muutoksen saksalaisen taiteilija Philipp Otto Rungen (1777–1810) lapsi-kuvien kautta. Rosenblumin mukaan lapsi korotetaan taivaallisen, semi-uskonnollisen viattomuuden piiriin. Hän assosioi kuvaustavan eräänlaiseen maalliseen pyhittämiseen, joka tuodaan esille muun muassa lasta ympäröivän pehmeän valohehkun avulla. Rosenblum kutsuu tätä eräänlaiseksi romanttiseksi vitalismiksi, jossa lapset ovat yhtä auringonvalon ja elinvoimaisen luonnon energioiden kanssa.[18] Samaan tapaan Johanna Frigård yhdistää alastonvalokuvausta käsittelevässä väitöskirjassaan muun muassa taiteilija Venny Soldan-Brofeldtin alastomista lapsistaan 1900-luvun alussa ottamat kesäkuvat vitalismin ja luonnonläheisyyden ihanteisiin.[19] Arvelen vitalismin viittaavan kyseisissä lainauksissa lähinnä termiin sen perusmerkityksessä, eli fysiokemiallisista voimista erillään toimivaan elämänvoimaan.[20] Alastomuuteen liittyy siis mystisyys: se korostaa kuvattavan henkistä luonnonläheisyyttä. Lasten valokuvaaminen alastomana oli 1900-luvun alussa runsasta, ja sekä konkreettisia kuvia lapsista että käsitteellistä lapsikuvaa tutkinut Frigård toteaa alastomuuden tuntuneen olleen suorastaan edellytys lasten kuvaamiselle.[21] Hänen mukaansa 1900-luvun alun lapsivalokuvien funktiona on ollut tuottaa tapoja kuvitella ihanteellinen lapsi ja lapsuus, ennemminkin kuin dokumentoida perhe-elämää.[22]

Alttaritaulujen alaston lapsi on samalla tavoin käsitteellinen. Lapsi ei ole maalauksissa oma yksilönsä vaan edustaa 1800-luvun jälkipuolen uusromanttisesta näkökulmasta lapsen viattomuutta ja potentiaalia, joka saa Kristuksen läsnäoloon yhdistettynä jopa pyhän auraattisia piirteitä. Lapsi lähes hohtaa Taivaallista valoa. Samalla lapsihahmon voi käsittää symboloivan ihmissielua. Alaston, usein sukupuolettomana kuvattu lapsi on pitkään edustanut kristillisessä taiteessa sielua. Esimerkiksi keskiajalla kuolevan miehen suusta tuleva alaston lapsi kuvasi sielun irtoamista kehosta.[23] Myös suojelusenkeli-kuvauksissa lapsi on edustanut sielua, joka epätäydellisyydessään ja heikkoudessaan tarvitsee ylimaallisen turvaa.[24] Yhtäältä alastomuus siis viittaa henkisyyteen ja pyhään, mutta toisaalta se korostaa myös ihmisyyttä ja kehollisuutta. Émile Mâle on nähnyt, että 1300-luvun ranskalaisessa taiteessa Kristus-lapsen kuvaaminen alastomana toimi Kristuksen ihmisyyden indeksinä.[25] Näkemykseni mukaan Frosterus-Såltinin teosten alaston lapsi Kristuksen sylissä luo kuvaustapansa kautta assosiaatioita itseensä Jeesus-lapseen Marian sylissä. Kristukseen vertautuminen kertoo lapsen osakseen saamasta arvostuksesta – toimien lapsen erityislaatuisuuden indeksinä. Alastomuus on varsin monitulkintainen määre, joka itsessään jo muistuttaa Kristuksen ja ihmisen, Jumalan kuvan, välisestä dualismista. Jeesuksen merkitystä lasten ystävänä painotettiin maalausten lisäksi useissa 1800–1900-lukujen vaihteen uskonnollisissa lastenlehdissä. Nähtiin tärkeänä, että lapset löysivät Hänet ja oikean tien jo varhain.[26] Topeliuksen mielestä taas lastenkirjojen tuli kohottautua lapsen kirkkaaseen tapaan käsittää maailma ja elämä. Hän piti lasta luonnollisena olentona, jossa tulivat esille arvokkaimmat ihmisyyden olemukset: vapaus, ilo ja syyntakeettomuus. Ihmisen oli löydettävä tämä viattomuus itsestään uudelleen aikuisena kristillisen maailmankatsomuksensa pohjaksi.[27] Lapsuuden saattoi itsessään käsittää pyhyyden perustan omaavana elämänvaiheena.

Frosterus-Såltinilla on aivan oma tapansa toteuttaa Jeesus siunaa lapsia -aihetta. Mielestäni merkillepantavaa Frosterus-Såltinin maalauksissa on erityisesti Jeesuksen kehon positio suhteessa lapseen. Kristuksen esittäminen seisomassa lasten keskellä poikkeaa näkemykseni mukaan aiheen kuvauskonventioista 1800-luvulla. Pirjo Juusela on nähnyt Frosterus-Såltinin teosten esikuvana Carl Blochin (1834–1890) maalauksen Tulkaa minun tyköni (1875), mutta mielestäni hahmojen gestiikka, kehonkieli on niin erilaista, että todennäköisemmin taiteilija on löytänyt innoituksen muualta, oletettavasti Kuvaraamatuista tai mallilehdistä ja muista painokuvista.[28] Useimmissa Kuvaraamatuissa tosin lapsia siunaava Kristus on esitetty istumassa, ja kehonkieli tuo enemmän mieleen Ekmanin useimmiten käyttämän tavan kuvata motiivi. Kuitenkin Frosterus-Såltinin sommittelun perustan voi huomata muistuttavan tanskalaisen Anton Dorphin (1831–1914) Kööpenhaminan Holmens Kirken kastehuoneeseen tekemän Jeesus siunaa lapsia -maalauksen (1877) kompositiota. Frosterus-Såltinin jäämistöstä on löytynyt Dorphin teosta kuvaava mallilehti[29], joten on todennäköistä, että taiteilija on tietoisesti ottanut siitä vaikutteita. (Kuva 2.) Samoin Johan Friedrich Overbeckin (1789–1869) Raamatun kuvituksena laajalle levinneessä teoksessa peruskomposition elementit ovat samankaltaiset: Jeesus seisoo kuva-alan keskikohdassa, lasten, naisten ja miesten ympäröimänä. Frosterus-Såltinin opettajan, R.W. Ekmanin Helsingin Vanhan kirkon alttaritaulun (1848) (Kuva 3.) kompositiossa on yhtäläisyyksiä sitä myöhäisemmän, 1877 valmistuneen Dorphin teoksen kanssa.  Vaikka Overbeckin kompositiossa ja taustassa on samoja elementtejä, en näkisi sitä teosten suorana esikuvana. Väkijoukon intensiivisyys ja sekä taustan että etualan maisema ovat Dorphin ja Ekmanin maalauksissa lähempänä toisiaan kuin Overbeckin teosta. Todennäköisesti maalausten taustalla on ollut jokin muu yhteinen esikuva. Ekmanin Kristuksen kohotettu käsi ja toisaalta Dorphin Kristuksen lapsen päälaelle laskema käsi muistuttavat myös esimerkiksi E.H.C. Lecomte-Vernet’n (1821–1900) Pariisin Saint-Louis-en-l’Île -kirkkoon maalaamaa Jeesus siunaa lapsia -aihetta (n. 1861), vaikka teos on kyseisiä eleitä lukuun ottamatta gestiikaltaan melko erilainen. Taiteilijoiden varioimilla eleillä on niin ajallisesti kuin etäisyydeltään kauas ulottuvat esikuvansa kristillisessä kuvastossa. Alexandra Frosterus-Såltin näyttäisi ottaneen Jeesuksen eleisiin vaikutteita sekä Ekmanilta että Dorphilta. Frosterus-Såltinin maalauksissa seisova Jeesus kannattelee lasta vasemmalla käsivarrellaan Ekmanin Vanhan kirkon Kristuksen tapaan. Oikealla kädellään Frosterus-Såltinin Jeesus taas siunaa lasta, kuten Dorphin maalauksessa. Frosterus-Såltin kuitenkin on varioinut kompositiota. Ekmanin maalausta lukuun ottamatta yhdessäkään tarkastelemallani aikakaudella painokuvassa levinneessä teoksessa väkijoukon keskellä seisova Jeesus ei pidä sylissään lasta. Kaikki lapset joko seisovat hänen vierellään tai ovat äitiensä käsivarsilla. Frosterus-Såltinin Juvan alttaritaulun (1889) (Kuva 4.) sommitelma on lähimpänä Dorphin teosta – molemmissa Kristus koskettaa oikealla kädellään vierellään seisovan lapsen päälakea. Kuitenkin siinäkin on havaittavissa aivan toisenlainen modus, yleissävy. Teoksen tunnelma on henkilökohtainen, intiimi. Naiset ja lapset tuntuvat olevan lähellä Kristusta paitsi fyysisesti, myös henkisesti. Jeesuksen silmät ovat lähes kiinni ja hänen ilmeensä on keskittynyt ja harras. Alexandra Frosterus-Såltinin Kristus on nostanut pienen alastoman lapsen syliinsä, vasemmalle puolelle, lähelle sydäntään ja teoksen kokonaismoodi, värien lisäksi myös kehonkieli, on lämmin ja lempeä. Rauhallinen ja keskittyvä tunnelma poikkeaa myös Ekmanin maalauksesta, jossa Jeesuksen kohotettu käsi ja vasemmalle kääntynyt pää suuntaavat katsojan huomion enemmän opetuslapsiin kuin lapsiin. Muiden 1800-luvun suomalaisten taiteilijoiden käsittelytapa on toisenlainen. Frans Lehtisen 1800-luvun puolivälissä valmistuneeseen Haapasaaren kirkkoon tekemän alttaritaulun Jeesus ja lapsi (s.a.) tunnelma poikkeaa sekä R.W. Ekmanin että Frosterus-Såltinin teoksista. Teos on itse asiassa kopio Carl Blochin Holbackin kirkkoon tekemästä alttaritauluista (1873)[31], joskin Blochin teoksessa värien ja muotojen käsittely on Lehtisen versiota pehmeämpää. Lehtisen teos on sen kopioluonteesta huolimatta perusteltua mainita, sillä Blochilta lähtöisin olevaa käsittelytapaa on tässä tapauksessa selvästi pidetty parempana perinteiseen Jeesus siunaa lapsia -aiheen ikonografiaan – joko taiteilijan tai tilaajan taholta, mikä on kiinnostavaa motiivin valinnan näkökulmasta. Maalauksen alaosan teksti ”Joka ei ota vastaan Jumalan valtakuntaa niinkuin lapsi ei hän ikinä siihen tule sisälle. Luukk 18:17.” paljastaa, että teoksen taustalla on silti sama Raamatun kertomus. Sekä poikalapsi että Jeesus ovat kuitenkin hyvin vakavia ja jäykästi kuvattuja. Lehtisellä tämä jopa korostuu Blochin teokseen verrattuna. (Kuva 5.) Lapsen kädessä on elämän voittoa kuolemasta symboloiva palmunlehvä, mutta hän ei näytä eloisalta ja onnelliselta, vaan pikemminkin varautuneelta. Lapsen taustana on synkän musta, kenties kuolemaa merkitsevä pimeä tila, kun taas Jeesuksen takana näkyy arvokas, mutta kylmä klassistinen marmoripylväs. Kristuksella on jaloissaan sandaalit, kun taas lapsi on avojaloin, mikä luo hierarkiaa hahmojen välille. Olennaisin muutos Blochin ja Lehtisen maalausten välillä on, että jälkimmäinen on jättänyt sädekehän Jeesuksen pään ympäriltä pois. Kristuksen tämänpuoleisuus korostuu teoksessa. Hanna Rönnberg (1862–1946) on hyödyntänyt kenties Lehtisen, tai suoraan Blochin, teoksen hahmoasettelua Kauniaisten metodistikirkkoon 1917 maalaamassaan Jeesus ja lapsi -aiheisessa alttaritaulussa. (Kuva 6.) Teoksen alapuolella lukee ”Herren är min herde.” Teoksen lähtökohtana on siis psalmi 23.[32], mutta ikonografian voi tulkita viittaavan samalla lapsia siunaavaan Jeesukseen. Hahmot seisovat hiekkatiellä, jota ympäröi keväisen vihreä kukkaniitty, viitaten psalmin kohtaan ”Viheriäisille niityille hän vie minut lepäämään”. Selvin ero hahmoissa on se, miten Blochin maalauksen siniasuinen poika on Rönnbergillä muuttunut vaaleahiuksiseksi tytöksi, joka on pukeutunut valkoiseen mekkoon ja pitää kädessään keräämäänsä samanväristen kukkien kimppua, palmunlehvän sijaan. Lisäksi Rönnbergin maalauksessa lapsen ohella myös Jeesus on avojaloin. Hahmoja yhdistää siten sama kokemus tien, maankamaran tunnusta. Rönnbergin maalauksen yleissävy on Lehtisen maalaukseen verrattuna lämmin ja, jollei tasavertainen niin lasta ymmärtävä.

R.W. Ekmanin Uudenkaupungin kirkkoon tekemässä maalauksessa (1863) kohtauksen taustalla on Blochin, ja häntä jäljitelleen Lehtisen tapaan samoin pylväiden kannattelema tila. (Kuva 7.) Opetuslasten ja kansan keskellä istuva Jeesus on kuitenkin lempeämpi ja lähestyttävämpi kuin Lehtisen teoksessa. Jeesus on kietonut vasemman käsivartensa vieressään seisovan lapsen ympärille sekä kohottanut oikean kätensä keskustelevaan eleeseen opetuslapsia kohti. Sekä Kristuksen että lapsen jalat ovat paljaat. Maalauksen tunnelma on kutsuvampi kuin Lehtisellä, samoin kuin Ekmanin kymmenen vuotta myöhemmin maalatussa Räisälän alttaritaulussa, jossa pieni lapsi on päässyt istuvan Jeesuksen syliin. Kuitenkin maalauksista puuttuu Frosterus-Såltinin teoksille ominainen intiimiys ja lapseen keskittyminen. Valkea-asuinen Kristus siunaa luokseen tulevia lapsia istualtaan, heitä syliinsä ottamatta myös Elin Danielson-Gambogin (1861–1919), Jeesus siunaa lapsia -maalauksessa (1888). Danielson-Gambogin maalauksen lapset ovat vanhempia kuin Frosterus-Såltinin teoksissa, mutta Jeesus on silti läheisessä vuorovaikutuksessa lasten ja äitien kanssa. (Kuva 8.) Toisin on yli kaksikymmentä vuotta varhaisemmassa, R.W. Ekmanin Uudenkaupungin kirkkoon toteuttamassa alttaritaulussa (1863), jonka miljöö ja tunnelma ovat muodollisempia. Teoksessa Jeesus vaikuttaa kommunikoivan lähinnä ihmettelevien opetuslasten kanssa. Samoin on Ekmanin Räisälän maalauksessa, vaikka siinä lapsi on päässyt hänen syliinsä. Frosterus-Såltinin jälkeen seisovana kuvattu Jeesus on aiheessa harvassa käytössä. Fredrik ja (1839–1901) Nina Ahlstedt (1853–1907) kuitenkin hyödyntävät positiota Jyväskylän kaupunginkirkon alttaritaulussa 1901. Frosterus-Såltinin, ja myös Danielson-Gambogin, tapa kuvata Kristusta lasten keskellä korostaa lempeää laupeutta. Yhteys lapsen ja Kristuksen välillä pyhittää lapsen, nostaa tämän luonnon ihmiskunnan tavoitteelliseksi tilaksi. Frosterus-Såltinin Jeesus siunaa lapsia -maalauksissa on kiinnostavaa tapa, jolla Jeesus pitää lasta sylissään. Lapsi istuu vakavailmeisen Kristuksen vasemman käden varassa altapäin tuettuna. Hahmojen olemus, asento ja ilmeet luovat assosiaatioita kuvatyyppiin, jossa Neitsyt Maria pitää Jeesus-lasta sylissään.[33] Kristuksen poski nojaa lapsen päälakeen samankaltaisesti kuin on ollut konventiona monissa Madonna ja lapsi -aiheissa. Erityisesti Kauhavan alttaritaulussa samankaltaisuus Neitsyt Maria -kuvaston kanssa on ilmeinen. Jeesuksen sylissä oleva vaaleaa pellavapäinen pienokainen muistuttaa olemukseltaan ja asennoltaan Kristus-lasta (Kuva 10). Roolit kääntyvät kuva-aiheessa päälaelleen: Marian, ihmisen, varjelemasta Kristuksesta tulee kuva-aiheessa vuorostaan pyhitetyn elämän suojelija, mikä sopii hänen osaansa ihmiskunnan syntien sovittajana.[34] Teos tuo asettelultaan häkellyttävästi mieleen etenkin Albrecht Altdorferin maalauksen Maria ja lapsi (1520–1525). Frosterus-Såltinin teoksissa madonnamaisessa asennossa esitetty Kristus ottaa implisiittisesti äidin roolin[35], naisellisen toiminnan alueen, tehden sen tärkeäksi. Kauhavan alttaritaulussa punaiseen vaatteeseen ja siniseen viittaan pukeutuneen Kristuksen asukokonaisuuden väri toistuu maalauksen vasemmalla puolella vauvaa pitelevän naisen puvussa. Vaatteiden väri on myös sama kuin joissakin Marian ja Jeesus-lapsen kuvauksissa. Kristus asettuu Frosterus-Såltinin Jeesus siunaa lapsia -aiheessa selvästi lapsista huolehtijan asemaan. Naiset korostuvat Kristuksen rinnalla hoitamassa lapsia ja hänestä tulee tavallaan naisten esikuva ja malli. Jeesus toimii naisten tukena, ei siis korvaa kuvissa äitiä lasten hoitajana, toisin kuin Altti Kuusamo näkee osin käyneen suojelusenkelikuvaston yhteydessä[36]. Maalausten esimerkin voi nähdä mukana oikeuttamassa naisten työn tehden siitä kristillissosiaalisesti merkityksellistä. Lastenhoitotyöstä tulee uskonnollinen kutsumus ja naisten työn osoitetaan olevan vähintäänkin yhtä paljon Kristuksen seuraamista kuin miesten toiminnan.[37] Naisen kutsumuksen korostaminen tosin oli kaksiteräinen miekka, joka saattoi toimia samanaikaisesti sekä naisten arvostuksen ja työnteon puolesta että sitoen tiukemmin yksityiseen, kun naisten kodin seinien sisäpuolella tekemän työn propagoitiin olevan jopa miesten kodin ulkopuolella tekemää työtä ”pyhempää”. Suomessakin julkisessa kirjoittelussa, erityisesti mieskirjoittajien toimesta, tuotiin julki ajatus sitä, ettei naisemansipaatiota tarvittaisi, kun naisen arvoa perheen piirissä korotettaisiin. Jeesus siunaa lapsia -aihepiirin käytön lisääntyminen 1800-luvun jälkipuolen alttarilla on selvästi osa käytyä keskustelua perheestä, jota aihe kommentoi uskonnon näkökulmasta. Aihepiirin teosten voi nähdä tuovan esille lasten, ja siten myös perheyksikön yhteiskunnallista tärkeyttä. Jeesus on kuva-aiheessa omalla tavallaan kaksijakoinen. Hän näyttäytyy sekä isän että äidin roolissa. Hän on samanaikaisesti Hyvä Paimen ja Madonna. Näkemykseni mukaan huomio kiinnitetään perheeseen tavalla, johon sekä naisten että miesten on toivottu samaistuvan. Kun Jeesus saa maalauksissa äidin roolin, samalla naisen rooli lapsen uskonnollisesta kasvatuksesta vastaavana henkilönä tavallaan korostuu ja äitiys saa glorifioituja sävyjä. Molempien sukupuolien mallina Jeesuksesta tulee Frosterus-Såltinin maalauksissa samalla myös kuin yhtaikaisesti pyhä ja neutraali jatkaja vanhalle caritas-allegorian tyypille, jossa lasten ympäröimä nainen edustaa altruistista rakkautta.[39] Jeesus on yhtäläinen ihmisyyden malli miehille ja naisille, eikä Kristuksessa ”ole miestä eikä naista”[40], tai sielulla sukupuolta.[41] Rousseaun, saksalaisen romantiikan ja idealistisen filosofian näkemysten mukaan nainen ja mies olivat kumpikin ihmisyydessään puutteellisia ja toisiaan täydentäviä.[42] Jeesus oli täydellinen, ja siten toimi mallina kaikille.

Perheen käsite muuttui 1800-luvun kuluessa, kun se alettiin käsittää ensisijaisesti vanhempien ja lasten muodostamaksi yksiköksi. 1940-luvulta alkaen perheestä muotoutui keskeinen poliittinen idea sekä toisaalta ongelma, kun sen sisäinen hierarkia tuli julkisessa keskustelussa kyseenalaistetuksi.[43] Naisemansipaatio kuvailtiin uhkana perheen pysyvyydelle, vaikka kyse oli ennemminkin patriarkaalisen vallan ja miehen aseman pysyvyydestä, kuten Kai Häggman huomauttaa.[44]  Ruotsinmaalainen pappi, kirjailija ja yhteiskuntakriitikko C.J. L. Almqvist toi 1840-luvulla suomalaiseen keskusteluun esille perheinstituution historiallisuuden ja sen aikaisen muutostilan. Almqvist myös tähdensi lasten ja naisten yksilöllisiä oikeuksia perheen sisällä.[45] Jeesus siunaa lapsia -aiheessa naiset ja lapset ovat erityisasemassa. Mielenkiintoista on, että Frosterus-Såltinin maalauksissa Jeesuksen ympärillä on vain äitejä ja lapsia, opetuslasten jäädessä taustalle. Elämänsä Kristuksen seuraamiselle omistaneet opetuslapset ovat erityisasemassa, mutta he ovat läsnä taka-alalla lähinnä viitteellisesti – verrattuna esimerkiksi Anton Dorphin teokseen, jossa opetuslapsi tuo aktiivisesti kädet levitettyinä esille omaa näkemystään. Myös Ekmanin Vanhan kirkon alttaritaulussa opetuslapset ovat näkyvämmässä roolissa kuin Frosterus-Såltinilla. Tavalliset kansanmiehet, isät puuttuvat väkijoukosta, minkä voi nähdä johtuvan uskollisuudesta evankeliumiteksteille, joissa ei erikseen mainita miehiä tuomassa lapsia Jeesuksen luo. Toisaalta teksteissä ei myöskään sanota, ettei väkijoukossa olisi miehiä. Konventioilla on osansa, mutta taiteilijan tekemät tulkinnat ovat osa myös alttaritaiteen kenttää. Naisten korostaminen on valinta. Asettelu korreloi sen kanssa, miten 1800-luvulla äitiyttä ja äidin asemaa lapsista huolehtijana sekä koko perheen koossa pitävänä voimana alettiin korostaa. Vähitellen vastuu lasten kasvatuksesta siirtyi kokonaan äidille ja isälle jäi perheen elättäjän rooli.[46] Tendenssi näkyy yleisemminkin aikakauden taiteessa. Äiti on yleensä kuvattu yhdessä lasten kanssa, isän ollessa useimmiten poissa, tai sivullisen roolissa. Argumentoin Jeesuksen toimivan kuva-aiheessa esikuvallisuudessaan ja dualistisen luonteensa vuoksi molempien sukupuolten mallina. Kuitenkin 1800-luvun jälkipuolen ja 1900-luvun alun uusromanttisessa kuvastossa Jeesus sai monesti aikakautena feminiinisenä pidettyjä piirteitä sekä fyysisen kuvauksen että henkisten ominaisuuksien tasolla.[48] Feminiinisille kielikuville on toki alkuperänsä Raamatussa, jossa Kristusta verrataan poikaset siipiensä suojaan kokoavaan kanaemoon.[49] Miehekkyyden vastakohtana on pidetty yleensä, ei niinkään naiseutta, vaan naismaisuutta.[50] Aikakauden maskuliinisia ihanteita tarkastellessa alttaritaulujen lempeää, usein staattista, Getsemanessa jopa pelkoa osoittavaa Kristusta voitaisiinkin pitää sille vastakkaisia piirteitä omaavana. Tässä artikkelissa en ole keskittynyt etsimään näyttöä siitä, herättikö Jeesuksen ”feminisoituminen” Suomessa keskustelua, mutta asia kiinnitti huomiota ainakin englanninkielisessä maailmassa. Viktoriaanisessa Britanniassa syntyi niin sanottua ”muskelikristillisyyttä”, joka ajoi mielestään naismaiseksi muuttuneen Jeesus-kuvan tilalle reippaan fyysistä ja miehekästä lähestymistapaa.[51] Samoin Yhdysvaltojen uskonnollisessa populaarikulttuurissa nousi 1910-luvulla vastareaktioita, yrityksiä remaskulinisoida Kristus.[52]

Uskonnon alueen siis nähtiin feminisoituneen, tavallaan muuttuneen naisten alueeksi. Luterilaisessa pohjolassa naiset tulkitsivatkin uudelleen kutsumustaan suhteutettuna käsityksiin naisen ominaisuuksista ja hakivat perusteita laajemmalle toimintavapaudelle Kristinuskoon nojaten. Myös suomalaiset naiset käyttivät Jeesuksen esimerkin seuraamista oikeuttamaan elämänpiirinsä laajentamisen yksityisestä julkiseen: yhteiskunnallisen toimintansa sekä työnsä muun muassa sairaiden ja köyhien parissa.[53] Lisäksi naisten nähtiin osaavan kasvattaa sekä ymmärtää lapsen mieltä luonnostaan paremmin kuin miesten, minkä vuoksi muun muassa Uno Cygnaeus halusi eritoten naisia kansakoulunopettajiksi.[54]

Miehen osaksi tuleva armo ei näy suoraan Frosterus-Såltinin Jeesus siunaa lapsia -maalauksissa. Opetuslapset ovat taustajoukoissa eikä yleisössä ole kuin äitejä lapsineen. Toisaalta E. Anthony Rotundon mukaan 1800-luvulla ainakin Yhdysvalloissa kehittyi kolme keskiluokkaisen miehisyyden ideaalia, joista yksi, kristityn herrasmiehen malli otti esikuvansa Jeesuksesta. Herrasmies oli myötätuntoinen, rakastava sekä lempeä, suhtautui rahaan varauksella ja hänen toimiaan ohjasivat hyväntahtoisuuden lisäksi jalous, kohtuullisuus, säädyllisyys ja itsekontrolli.[55] Kristuksen itsensä voi nähdä siis edustavan sekä mieheyttä että naiseutta. Hän on herrasmies ja hoitaja.

On kiinnostavaa, miten 1800-luvun jälkipuolella vaakakuppi kääntyy kollektiivisesta kohti yksilön uskoa, yhtaikaa kun Kristuksen inhimillinen, lähestyttävä ja äidillinen puoli nousevat keskipisteeseen. Samalla korostetuksi tulee ihmisen sisimpään istutettu Jumalankuva, joka ei tuhoudu vaikka tahriintuisikin. Individualismin lisääntymisen yhteys lapsuuskäsitysten muuttumiseen on huomattu eri yhteyksissä. Useiden tutkijoiden mielestä suhtautuminen lapsiin sekä lapsuuteen on muuttunut aikojen saatossa. Vielä varhaiskeskiajan taiteessa lapsia ei esimerkiksi esitetty anatomialtaan oikein, vaan jopa Jeesus siunaa lapsia -aiheissa heidät kuvattiin pienikokoisina aikuisina, yleensä miehinä.[57] Niin taiteessa kuin yhteiskunnassa lapsiin liittyneen ajattelun on nähty muuttuneen vähitellen. Jeesus siunaa lapsia -kuvaston käyttö voimistui ja muutti tyyliään Ranskassa jo 1600-luvulla. Philippe Ariès on liittänyt uudistukset hartaudenharjoituksen muutokseen. Samoihin aikoihin lapsiin liitettävään uskonnolliseen visuaaliseen kuvastoon ilmestyi ensi kertaa myös suojelusenkeli, mikä on nähty tienviittana uuteen lapsikäsitykseen.[58]

Suomessa, muun Euroopan tapaan, käsitykset lapsuudesta ja niiden ohella lapsen asema kokivat erityisen laajan murroksen 1800-luvun aikana. Ennen lääketieteen kehittymistä lapsikuolleisuus oli erittäin suurta. On arveltu, että kun lapsiluku ja -kuolleisuus laskivat, yhteen lapseen investoitu tunneside nousi.[59] Lapsikäsityksiä ja niiden muutoksia on tulkittu eri tavoin. Tutkijat ovat kuitenkin tuoneet esille, ettei käsityksiä saa sekoittaa lapsia kohtaan tunnettuun rakkauteen. Kuusamo kiteyttää, että lapsuuden ajatus tulee suhteuttaa kiintymyksen ilmaisuja kanavoiviin säätelyjärjestelmiin.[60] Arièsin mukaan lapsuutta ei keskiajalla nähty samalla tavalla erityisenä elämänvaiheena, vaan lapsen pärjätessä ilman hoitajan jatkuvaa huolenpitoa, hän siirtyi aikuisten maailmaan.[61] Tätä äärimmäisenä näyttäytyvää käsitystä lapsuuden myöhäisestä ”keksimisestä” on kuitenkin laajalti kritisoitu.[62] Monet tutkijat uskovatkin, että sekä lapsuus että nuoruus tunnistettiin omiksi elämänvaiheikseen menneisyydessä, vaikkakin lapsikäsitykset saattoivat olla erilaisia.[63]

Jälkikasvu tutustui joka tapauksessa jo varhain aikuisten maailman raskaisiin puoliin vielä 1800-luvulla. Monet työväen lapset joutuivat teollistumisen edetessä koko päiväksi raskaaseen tehdastyöhön, ja rajoituksista huolimatta Suomessakin yhä 1880-luvulla lasten yötyö todettiin yleiseksi muun muassa verka- ja lasitehtaissa. Vuoden 1890 työväen suojelulaki kielsi kokonaan alle 12-vuotiaiden tehdastyön sekä rajoitti vanhempien lasten työaikaa ja yötyötä. Teollisuustyöväenkin lapset menivät kansakouluun, joka jo vuosisadan vaihteessa kuului enemmistön elämään.[64] Moderni lapsuus alkoi muotoutua länsimaissa 1700–1800-luvuilla ja siihen liittyi kolme perustavanlaatuista, toisiinsa limittyvää yhteiskunnallis-sosiaalista muutosta: lasten työnteon vaihtuminen koulunkäynniksi, syntyvyyden säännöstely ja lapsikuolleisuuden huima väheneminen.[65] 1800-luvun kuluessa kulminoitunut murros oli perustavanlaatuinen. Lapsuus alettiin nähdä yleisesti oman arvostuksensa ansaitsevana elämänvaiheena, mikä korostui kulttuurin eri osa-alueilla. Alkuopetukseen kiinnitettiin huomiota jo 1800-luvun alussa, kun Englannista alkunsa saanut pyhäkouluaate rantautui Suomeen.[66]

1800-luvulla lapset nähtiin erityisesti naistaiteilijoille sopivana aiheena, sillä motiivin katsottiin olevan sopusoinnussa naisten äidinvaiston ja hoivaluonteen kanssa.[67] Kuitenkin on huomattava, että lapsikuvat olivat osa laajempaa kehitystä, joka koski myös miespuolisia taiteilijoita ja kirjailijoita. Lapsikuvaukset tulivat Suomessakin laajemmin kirjallisuuden ja kuvataiteen aiheiksi, kun kulttuuriset vaikuttajat, muun muassa Z. Topelius, alkoivat korostaa elämänvaiheen merkitystä ja kirjoittaa lapsia varten.[68] Topeliaanisessa ihanteessa näkyi reippaan ulkoilun asettaminen ideaaliksi, ja terveen lapsen ihanne alkoi muotoutua.[69] Romanttisesta ja sentimentaalisesta lapsikuvasta tuli vakiokuvastoa niin teksteissä kuin visuaalisessa populaarikulttuurissa.[70]

Alexandra Frosterus-Såltinin tuotannossa on paljon lapsiaiheita myös alttarimaalauksen ulkopuolella, muun muassa muoto- ja laatukuvissa. Erityisesti omien lasten syntymät kasvattivat taiteilijan lapsiaiheiden määrää ja toteutuksen sentimentaalisuutta. Frosterus-Såltin teki lisäksi useita lastenkirjojen kuvituksia, ja muun muassa kuvitti Topeliuksen kaksiosaisen teoksen Barnens sommar på landet (1878–79).[71] Taiteilijalla siis vaikutti olevan aito kiinnostus lapsen kuvaamiseen ja monissa hänen laatukuvistaan olikin äitejä lapsineen. Siten aihepiirin tuominen myös alttaritauluihin on ollut hänelle luonnollista. On myös mielenkiintoista havaita, miten Frosterus-Såltinin Jeesus siunaa lapsia -maalauksissa Kristuksen sylissä oleva lapsi muistuttaa kasvoiltaan ja hiuksiltaan taiteilijan erään toisen maalauksen lasta, joka on ristin ja karitsan attribuuteista sekä vaatetukseltaan tunnistettavissa Johannes Kastajaksi.[72] (Kuva 11) Pellavapäinen poika tosin on läsnä myös Frosterus-Såltinin eräissä laatukuvissa. Teosten modaaliset sävyt ovat kokonaisvaltaisia ja antavat niille tietynlaisen tunnelman. Monesti tausta jää alttaritaulussa vähemmälle huomiolle, katseen kiinnittyessä etualan hahmoihin. Kuitenkin tausta on osa maalausta, ja sen elementit on tietoisesti valittu tukemaan välitettävää sanomaa. Frosterus-Såltinin Jeesus siunaa lapsia -maalauksissa taka-alalla on maisema, joka poikkeaa esimerkiksi Danielson-Gambogin tai Ekmanin myöhempien lapsiaiheiden taustasta. Frosterus-Såltinilla itse maisema muistuttaa Dorphin teoksen ja Ekmanin Vanhan kirkon alttaritaulun miljööstä, mutta ympäristö on etualaltaan vehreämpi kuin kummassakaan niistä. Mielestäni Frosterus-Såltinin maisema konfirmoi maalausten välittämää sanomaa lapsesta luonnonläheisenä ja viattomana olentona sekä Jeesuksesta ”elävän veden lähteenä”[73].

Ekmanin ja Dorphin maalausten etualalla on kuivaa ja kivistä hiekkaa, jossa juuri mikään ei kasva. Frosterus-Såltinilla maaperä on keväisen vihreä. Erityisesti Särkisalon maalauksessa luonto korostuu. Taustalla näkyy keväisen vehreää puustoa ja ilma vaikuttaa kuulaalta. Teoksen etualalla on vihantaa ruohoa ja erilaisia kukkivia kasveja useissa väreissä. Lisäksi Jeesuksen jalkojen juuressa on valkoinen lilja, joka edustaa viattomuutta ja puhtautta. Kristillisessä taiteessa se yleensä toimii Kristuksen symbolina. Samalla tavalla Juvan teoksessa viheriöivällä etualalla kukoistaa valkoinen lilja ja sen ympärillä punaisen, sinisen ja keltaisen väreissä kukkivia kasveja. Myös Jeesuksen jalkojen luona kasvaa hentoja kukkia. Kristuksen ja lapsen ylle kaartuu palmu, taustalla puolestaan siintää ilmaperspektiivin sineämä vuoristo. Kauhavan maalauksessa (Kuva 12.) ympäristö ei ole yhtä vihreää, oikealla puolella kajastaa lähinnä muutaman palmun kehystämä kaupunki. Kuitenkin Jeesuksen oikean jalan edessä kasvaa hennon sinertäviä kukkia ja maalauksen vasemmassa alanurkassa on vihreälehtisiä kasveja. Punertavat pilvet ja pehmeä auringonlaskun valohämy luovat teokseen omanlaisensa tunnelman. Utooppisesta maisemasta[74] ei kuitenkaan ole kyse, vaikka taustan vuoret ja ympäröivä pehmeä utuinen valo toisivatkin mielleyhtymiä esimerkiksi antiikin Arkadian idylliin. Selvästi kyseessä on konventioiden mukainen, Jeesuksen ajan maisemaksi tarkoitettu näkymä arkisesta maailmasta. Juvan ja Kauhavan maalauksissa taustalla siintää kaupunki, kuten Ekmanin Vanhan kirkon maalauksessa. Silti maisemassa on seesteisyyttä ja valohämyn tuottamaa mystistä rauhaa. Kyse on tilanteen pyhyydestä, jota ympäröivä luonto tukee. Saksasta 1800-luvun alkupuolella levinneellä romantiikan luonnonfilosofialla oli suuri merkitys Suomessakin. Etenkin Zachris Topeliuksen elämänkäsityksessä ja tarinoissa luonto on keskeisessä osassa. Uusplatonistiseen mystiikkaan nojautuvan romantiikan maailmankuvan perustana on käsitys aineellisista olennoista hengen ilmenemismuotoina. Luonto, ihminen ja universumi ovat siksi kaikki yhteydessä sekä toisiinsa että kokonaisuuteen. Koska kaikkeudessa oleva henki voitiin käsittää Jumalaksi, saattoi Topeliuskin yhdistää ”luterilaisen kristillisyytensä lähes panteistiseen näkemykseen Jumalan immanenssista, läsnäolosta kaikkialla luonnossa”, kuten Maija Lehtonen on tiivistänyt.[75] Topelius ja Frosterus-Såltin olivat kirjeenvaihdossa, joten taiteilija on todennäköisesti saanut tältä vaikutteita. Myös Frosterus-Såltinin teoksissa Jumalan siunaavan läsnäolon voi mielestäni nähdä luonnossa. Elämää symboloiva palmunlehti kaartuu suojelevasti Kristuksen ja lasten ylle Juvan alttaritaulussa. Samoin jokaisessa maalauksessa Kristuksen sädekehä sekoittuu hänen takanaan hohtavaan auringon kehään. Sädekehän ja valon käsittelytapa on kuin suoraan Topeliuksen Mietekirjan luvusta ”Valo”, jossa kirjailija kuvaa mystisesti valon ominaisuuksia. Hän näkee valon henkisenä voimana, ”luomakunnan sieluna”, joka ”loistaa aineen kovan kuoren lävitse”.[76] Vastapainoksi Kristus ja lapset ovat molemmat paljasjalkaisia, kävelevät siis samalla maaperällä, jakaen sen tunnun ja ihmisyyden.

Kirjeessään veljelleen August Frosterukselle taiteilija muistelee lyyrisin sanankääntein kesäistä vierailuaan tämän ja vaimonsa Elinin luona: ”Det förekommer mig såsom hvilade öfver detta ert hem en sol som värmde mig ända in i hjärtat och ja vet att [det] var Guds välsignelse”.[77] Frosterus-Såltinin lausahdus sopii ajatuksiin auringonvalon olemuksesta pyhän elämänvoiman, ja Jumalan kosketuksen välittäjänä, jopa osana sitä. Valomystiikan voi huomata taiteilijan teoksissa. Kristuksen sädekehä on aurinkoon sulautuessaan selvästi luonnollisempi ja samalla voimallisempi kuin esimerkiksi Danielson-Gambogin maalauksen rengasmainen, konkreettinen sädekehä.

Lapsuuden kunnioitus ja pyhittäminen näkyy maalauksissa siis kokonaistasolla, modaalisia ulottuvuuksia myöten. Kuitenkin ajattelijoiden, etenkin Topeliuksen mukaan ihmisen tuli yhdistää luonto ja kulttuuri, ja aikuisen tuli kehittää henkeään, saavuttaa uudelleen lapsuudelle ominainen harmonia korkeammalla tasolla[78], toteuttaa siis Kristuksen oppia ”lasten kaltaisten on Jumalan valtakunta”.  Viattomuus, lapsi, luonto ja Jumala kulkivat yhtä matkaa. Esille tuomistani esimerkeistä voi huomata, että suuri osa Jeesus siunaa lapsia -maalauksista 1800–1900-lukujen molemmin puolin oli naispuolisten taiteilijoiden, tai Ahlstedtien tapauksessa taiteilijaparin, tekemiä.[79] Lapsia pidettiin yleisesti naistaiteilijalle soveliaana aiheena, mistä voisi osittain päätellä lasten tulleen alttarille naispuolisten alttarimaalarien myötä. Tämä ei kuitenkaan kokonaisuudessaan pidä paikkaansa, sillä Jeesus siunaa lapsia oli jossain määrin myös

miespuolisten taiteilijoiden, etenkin vanhemman sukupolven alttaritaulumestari R.W. Ekmanin aiheena. Aihepiiri sopi aikakauden mentaliteettiin, kuten lapsen asemaan liittyneet suuret muutokset osoittavat. Kuitenkin Frosterus-Såltinin käsittelytavassa on hienovaraisia eroja muiden taiteilijoiden teoksiin nähden. Hän muokkasi mielikuvaa siitä, miltä Jeesus siunaa lapsia -kuva-aiheen tuli näyttää.

Yleensäkin naispuolisten taiteilijoiden lapsi-aiheisten alttaritaulujen käsittely on omaleimaista. Tämä on merkittävää, koska painokuvina levinneiden suosittujen maalausten suora kopiointi oli etenkin vielä 1800-luvun jälkipuolella tavallista. Sen sijaan lainatessaan kompositioihin elementtejä esikuviltaan, tarkastelemani taiteilijat myös varioivat niitä. Frosterus-Såltinin lisäksi myös Elin Danielson-Gambogin teoksessa naisten ja lasten vuorovaikutus Kristuksen kanssa on läheistä ja yksilöllistä.  Myös Hanna Rönnberg on ottanut lähtökohdakseen tunnetun komposition ja luonut sitä muuntelemalla tunnelmaltaan täysin erilaisen maalauksen.

Naispuolisten taiteilijoiden Jeesus siunaa lapsia -aiheissa tunnelma lasten ja Jeesuksen välillä siis vaikuttaa olevan läheisempi kuin miespuolisten kollegojen töissä. Myös luonto vehreän nurmen ja kukkivien kasvien muodossa näyttää esiintyvän tutkimusajankohdan teoksissa naisilla miehiä useammin. Lisäksi Frosterus-Såltinilla naisten ja lasten läsnäolo korostuu maalauksissa opetuslasten jäädessä selvästi taka-alalle verrattuna Ekmanin alttaritaulujen kompositioon. Danielson-Gambogin ja Ahlstedtien maalauksissa opetuslapsia ei näy lainkaan. Rönnbergin teosta ei voi ottaa tässä mukaan vertailuun, sillä myöskään sen mallina vaikuttaneessa Blochin teoksessa ei ole muita henkilöitä Jeesuksen ja lapsen lisäksi.

Lasten läsnäolo alttarilla voi vaikuttaa itsestään selvältä nyt, mutta 1800-luvulla aiheen tulo alttarille oli iso muutos. Frosterus-Såltinin kuvaustapa poikkesi Jeesus siunaa lapsia -aiheen konventioista 1800-luvulla, jatkaen Ekmanin Vanhan kirkon alttaritaulussa viitoittamalla tiellä. Mielenkiintoista on, että Ekman itse vaihtoi aiheen kuvaustavan ensimmäisen maalauksen jälkeen istuvaan Kristukseen, mikä vaikutti olleen tavallisempi konventio myös mallikuvissa. Liekö syynä ollut teoksen saama vastaanotto vai jokin muu, olisi kiintoisaa selvittää. Frosterus-Såltin kuitenkin vahvisti lapsiaiheen asemaa alttarilla ja toi suomalaisille tutuksi lasten keskellä seisovan Kristuksen sekä Jeesus siunaa lapsia että Tulkaa minun tyköni -aiheisilla maalauksillaan, joista jälkimmäisiin palaan toisessa artikkelissa. Nykyään emme näe maalauksissa tapahtunutta hierarkian purkua, sillä kuvaustavan, moduksen, toisteisuus on tehnyt siitä hyväksytyn, 2010-luvun katsojan silmissä hyvin perinteisen.
Käsillä olevassa artikkelissa analysoin kotimaisessa nykytaiteessa esiintyviä Jeesus-hahmoja. Teosesimerkkieni Kristus on kuvattu sukupuoleltaan häilyvänä. Aloitan aiheen tarkastelun taidehistorioitsijan perspektiivistä, mutta tekstin loppua kohden käännän luentani queer-teologian viitoittamaan suuntaan. Samalla teen siirtymän tekijä- ja teoslähtöisestä tulkinnasta kontekstisidonnaiseen käsittelytapaan. Sen keskiössä on kysymys nykytaiteen outojen Jeesus-hahmojen mahdollisuudesta tulla luetuiksi myös uskonnollisina tai henkisinä kuvina. Kirjoituksessani hyödynnetty lähestymistapa on heuristinen, ja se keskittyy materiaalisten teosten ja teologisten tekstien välisten yhtymäkohtien löytämiseen: pohdin millaisen interpretatio christianan, eli kristillisiin oppikäsityksiin kiinnittyvän tulkinnan, nykytaiteen Kristus-hahmoille on mahdollista antaa. Tätä varten kiinnitän huomioni taideteoksissa hyödynnettyihin esitystapoihin sekä queer-teologien ajatuksiin, jotka liittyvät Kristuksen sukupuoleen ja seksuaalisuuteen. Näitä analyysejä olen hakenut niin yksittäisistä artikkelijulkaisuista ja -kokoelmista kuin queer-teologian sisällä jo klassikkoaseman saavuttaneista monografioista. Tarkoitukseni ei ole laatia tyhjentävää esitystä queer- eli pervoteologissa[1] esitetyistä kristologisista erittelyistä. Aiheenkäsittelyni kannalta ei ole myöskään mielekästä ryhtyä vetämään rajaa queer- ja feministiteologian välillä. Kirjassaan On the Strange Place of Religion in Contemporary Art (2004) taidehistorioitsija James Elkins pohtii uskonnon paikkaa ja sen merkityksiä nykytaiteen kontekstissa. Itse kysymysvyyhdin esiin nostamista hän pitää tietoisena taburikkomuksena, sillä uskonnosta ei Elkinsin mukaan ole tapana keskustella avoimesti Yhdysvaltain postmodernilla taidekentällä. Teoksensa pääargumentin hän rakentaa erittelemällä viisi strategia- tai lähestymistapatyyppiä, jolla taiteilijat ovat omassa työskentelyssään käsitelleet joko puhtaan uskonnollisia aiheita tai katsomuksellisesti väljempiä, henkisyyteen liittyviä kysymyksiä. Elkins päätyy löyhään tyypittelyynsä analysoimalla niin tunnettujen, taidehistorian kanonisoimien modernistien kuin hänen School of the Art Institute of Chicagossa ohjaamien taideopiskelijoiden tuotantoa.[2]

Elkinsin kehittelemässä luokituksessa ensimmäiseen tekijästrategiaan kuuluu taide, jonka lähtökohdat ovat eksplisiittisen uskonnolliset. Myös aihetta on työstetty konventionaalisesti. Kyseiseen kategoriaan sopivat teokset saavat kuvataidekentän asiantuntijoilta useimmiten varautuneen, jopa kiusaantuneen vastaanoton: ne nähdään taiteellisilta arvoiltaan vähäisinä, sentimentaalisena kitschinä. Toiseen lähestymistapaan kuuluu Elkinsin mukaan taide, jonka kautta pyritään luomaan uusia hengellisyyden muotoja. Se tapahtuu yhdistelemällä assosiatiivisesti eri uskonnollisiin perinteisiin liittyviä, tunnistettavia symboli- ja merkitysjärjestelmiä. Kolmas strategia liittyy Elkinsin mukaan taiteeseen, jonka tekeminen muodostuu tekijälle itselleen tiedostamattomaksi uskonnollisuuden tai henkisyyden ilmaisukeinoksi. Strategian pohjalta syntyneisiin teoksiin liittyy syvästi henkilökohtaisia, tuonpuoleisuutta tai ylevyyttä peilaavia kokemuksia. Näitä taiteilijan on usein vaikea pukea sanoiksi. Neljäs lähestymistapa perustuu tekijän revisionistiseen asenteeseen, joka vaikuttaa koko hänen työskentelytapaansa. Tällaisessa taiteessa tekijä pyrkii poistamaan uskonnoissa ilmeneviä vääryyksiä tai valheellisuuksia, siksi taiteilijan teosprosessiin kuuluu niin puhdistavia eleitä kuin tuhoaviakin tekoja. Niiden avulla hän pyrkii paljastamaan asioiden ”todellisen” tai ”oikean” laidan. Viidenteen ja viimeiseen tyyppiin kuuluu taide, joka on avoimen uskontokriittistä. Sen ikonisimpiin edustajiin kuuluvat Elkinsin mukaan monet tunnetut, ja taidekentällä arvostetut kohutaideteokset.[3] Kirjassaan hän viittaa toistamiseen sekä Andres Serranon valokuvaan virtsaan upotetusta krusifiksista, Piss Christ (1989) että Chris Ofilin osin pornolehtileikkeleillä ja norsunlannalla toteutettu Neitsyt Maria, The Holy Virgin Mary (1996).

Lähestyn uskonnollisiin aiheisiin ja henkisiin kysymyksiin liittyvää tekijäsuhdetta uskontotieteilijöiden käyttämällä postsekulaarin käsitteellä. Viitaten Marcus Mobergin, Kennet Granholmin ja Peter Nynäsin analyysiin, Johanna Ahonen ja Elina Vuola kirjoittavat, että termillä viitataan tapaan tarkastella uskonnon asemaa nyky-yhteiskunnassa. Uskonnollisuuden ja henkisyyden eri muodot ovat jatkuvassa liikkeessä: siinä missä yhdet voimistuvat ja saavat julkista vaikutusvaltaa, toiset heikentyvät ja liukuvat yksityiseen elämänpiiriin.[4] Postsekulaarisuuden ja Elkinsin luettelemien taiteilijalähtökohtien välinen yhteneväisyys kiteytyy pluralismiin: muuntautumiskykyiset uskonto ja henkisyys tulevat esiin niin kuvataiteessa kuin yhteiskunnassa lukuisin eri tavoin ja päämäärin. Taiteen kohdalla asianlaidan tarkastelua monimutkaistaa vielä se, että yksittäisen teoksen tai sen tekemiseen liittyvä ”uskonnollisuus” tai ”henkisyys” on itsessään tulkinnanvarainen kysymys. Edellä mainittujen syiden takia Elkins päätyy viittaamaan kirjansa otsikossa uskonnon outoon tai kummalliseen (strange) paikkaan nykytaiteessa.[5]

Käytän ajatusta (uskonnon) outoudesta tai kummallisuudesta siirtääkseni kirjoitukseni fokusta hieman toisaalle. Teologi Gerard Loughlinin ajatuksia hieman mukaillen, kristinuskolle ominaiset oppijärjestelmät näyttäytyvät postsekulaarissa maailmassa usein ”outoina”, ”vinoutuneina”, ”kuulumattomina”, ”asettumattomina” tai ”käänteisinä” eli queereinä. Niiden kieli eroaa totutuista ja arkipäiväistä puhetavoista. Teologiset merkitykset rakentuvat ristiriitaisista analogioista, omituisista suhdejärjestelmistä ja ymmärryksen rajoja koettelevista väittämistä: Jumala on yksi, mutta kuitenkin kolminainen; isä, mutta kuitenkin sukupuoleton ja kokonaan tuonpuoleinen; henki, mutta silti Jeesuksessa täysin lihallinen ihminen. Uskonnon – ja tässä tapauksessa juuri kristinuskon – outous on Loughlinille sekä perustavanlaatuista että luovuttamatonta. Se kielii täysin tuonpuoleisesta, jumalallisesta todellisuudesta, joka on ihmismielelle lopulta täysin käsittämätön.[6]

Queer avaa tekstiini kieron näkökulman, jonka kautta tutkin Kristuksen visuaalisia representaatioita. Kirjoituksessani keskeiseksi kuva-aineistoksi nousee kolme suomalaistaitelijoiden tekemää Jeesus-hahmoa. Yhteistä näille kaikille on, että niissä ruumiilliset miestyypilliset merkit on joko hämmennetty, häivytetty tai poistettu kokonaan näkyvistä. Näin outous on siirtynyt uskonnosta myös kuvaan. Lähestyn käsittelemiäni taideteoksia Annamari Vänskän kehittelemän vikuurin käsitteen avulla. Sillä hän viittaa sellaisiin visuaalisiin esityksiin, jotka jättävät tilaa sukupuolen ja seksuaalisuuden normatiivista katsomista haastaville luennoille. Vikuurin Vänskä on muokannut latinan kielen hahmoa merkitsevästä figura-sanasta. Siihen hän yhdistää ajatuksellisesti vielä suomen kielen vikurin, jolla viitataan ”äksyyn”, ”niskoittelevaan” ja ”vialliseen”. Käyttämällä vikuroida-verbiä Vänskä pyrkii tuomaan esiin kuvan monimerkityksellisyyden ja panoksen, jonka katsoja itse tuo mukaan niiden tulkitsemiseen.”.[7]

Artikkelissa analysoimani Jeesus-hahmot eivät ole systemaattisen etsinnän tulosta vaan löydöksiä Helsingin taidemuseo- ja gallerianäyttelyistä 2000-luvulta. Vastaavanlaisia esityksiä on olemassa toki muita. Valitsemani taideteokset ja niiden tekijät ovat: Marita Liulian (s. 1957) valokuva Orjantappurakruunu, (2007); Mika Karhun (s. 1969) hiilipiirros Female Christ I, (2007); ja Pauliina Turakka Purhosen (s.1971) tekstiiliveistos Tuskien mies II, (2007). Kaikki käsittelemäni työt kuuluvat laajempiin samankaltaisten teosten sarjoihin ja edustavat hyvin myös taitelijoiden muuta tähänastista tuotantoa tai sen merkittävää osaa. 1900-luvun modernismin ja nykytaiteen Jeesus-representaatioita tutkinut teologi Horst Schwebel on nostanut esiin kolme näkökulmaa, joiden kautta taideteoksen uskonnollisia tai henkisiä merkityksiä on mahdollista arvioida. Tekijälähtöisessä lähestymistavassa korostuvat taiteilijan intentiot ja hänen tietoiset pyrkimyksensä. Schwebel muistuttaa, ettei näiden kommunikoiminen tapahdu aina suoraviivaisesti tai vastaanottajan kannalta ymmärrettävällä tavalla. Teoslähtöinen lähestymistapa perustuu puolestaan kuvan visuaalisten kvaliteettien analyysille. Sen ongelmallisuus tulee Schwebelin mukaan esiin silloin, kun tarkastelun kohteena on käsitteellisyyttä hyödyntävä työ. Tällaisissa tapauksissa taiteilijan oivalluksen tai ajatuskulun ymmärtäminen on olennainen osa myös teosta; niiden tavoittaminen ulkopuolisena katsojana yksin muodollisten piirteiden perusteella voi olla hankalaa tai jopa mahdotonta. Schwebelin mukaan vastaanottajalähtöisessä tulkintatavassa korostuu erilaisten, subjektiivisten katsomistapojen moninaisuus ja rikkaus. Tällaisessa merkitysten avoimessa muodostumisprosessissa korostuu taideteoksen esitysyhteys: Kristus-kuvaa lähestytään eri tavalla museonäyttelyssä kuin kirkkotilassa.[8] Tästä huolimatta Schwebel toteaa, että kristillisiä kuva-aiheita vapaammin hyödyntävä nykytaide voi toimia myös kirkollisen kontekstin ulkopuolella teologisen reflektion lähtökohtana tai välineenä. Luennassani haluan painottaa taiteilijoiden tapaa käsitellä Jeesus-aiheen sukupuolisuutta, ja keskusteluttaa tuonnempana löydökseni queer-teologien luentoihin Kristuksesta. Tekijöiden omat lähtökohdat voivat yhtälailla tukea omia tulkintojani tai kyseenalaistaa niitä. Taiteessaan inhimilliseen olevaisuuteen liittyviä teemoja pohtivan Mika Karhun hiilipiirustus Female Christ I on toteutettu 235 x 160 cm:n kokoiselle paperipohjalle. Kuvan visuaalinen teho perustuu sekä työn suuruudelle että valkoisen paperin ja rosoisen mustanharmaan piirrosjäljen muodostamalle jyrkälle kontrastille. Tumma teosaihe on sommiteltu vaalealle pohjalle niin, että alastoman ihmishahmon yläosa on rajattu kokonaan kuvapinnan ulkopuolelle: näkyviin ovat jääneet koukussa olevat jalat sekä kaunistelematon vartalo kookkaine vatsoineen ja isoine rintoineen. Ihon muhkuraisuus ja kehon rasvakertymien laskostuneisuus lisäävät kuvan naturalistista vaikutelmaa. Puolestaan jalkaterien tyylitellympi toteutus on harkitusti luonnoton. Paperin alaosaan tyhjäksi jätetty tila luo yhdessä hahmon kanssa vaikutelman katsojaan nähden hieman viistosti riippuvasta ruumiista. Karhun taiteen lähtökohdissa on jälkiä Maurice Merleau-Pontyn ruumiinfenomenologiassa esitettyihin näkemyksiin ihmisen ja häntä ympäröivän fyysisen todellisuuden välisestä suhteesta:

    Muotokielenä taiteessani käytän orgaanisuutta. Tämän muotokielen metafora on ”lihallisuus”. Lihallisuus on kiinnisidottua olemista maailmassa. Siinä ei erotella subjektia ja objektia toisistaan. — Teoksieni kuvallinen orgaanisuus ja sommitelmien kuvan ulkopuolelle levittäytyvä jatkuvuuden tunne ovat niitä visuaalisia keinoja joiden kautta ilmaisen vuorovaikutuksen olemassaoloa.[10]

Karhun teosnimissä ilmenevät häilyvät uskonnolliset viittaukset lienevät hänelle itselleen ennemmin välineellisiä kuin itseisarvoisia. Hiilipiirroksen kompositio tuo silti mieleeni Francis Baconin tavan käsitellä Kristuksen ruumista katosta roikkuvana, teurastettuna ruhona Three Studies for a Crucifixion (1962) -triptyykin oikeanpuolimmaisessa paneelissa. Karhu ei kuitenkaan ole vienyt aihettaan yhtä brutaaliin ja samalla vastenmieliseen suuntaan kuin Bacon. Tässä tapauksessa suomalaistaiteilijan lempeämpi inhorealismi on lähempänä Lucian Freudin rehevistä alastomista koostuvaa kuvamaailmaa. Female Christin lihallisuutta korostavat jaloissa piirtyvät jänteet sekä reisissä ja säärissä esiin tulevat suonet. Hahmon nänni vaikuttaa umpeutuneelta, kuin arpeutumisen seurauksena. Iholla näkyvät jäljet tekevät ilmeisiksi aiemmin koetun fyysisen kivun ja tuskan. Esitystavan perusteella Karhun toteuttama keho on tulkittavissa ennemmin naistyypilliseksi vartaloksi, kuin tunnistettavaksi Kristukseksi. Piirrokselle annettu nimi ohjaa kuitenkin lukemaan teosta – joko kirjaimellisemmin tai kuvainnollisemmin – Jeesuksen representaatioksi. Sen yhteys kristinuskoon on ennemmin sanallis-käsitteellinen kuin ikonografinen. Karhun epäkonventionaalinen, vikuroiva nais-Kristus ikään kuin pakenee katsetta kuvapinnan ulkopuolelle muuttuen ymmärrystä koettelevaksi arvoitukseksi. Tekijälle itselleen taiteen tulkinnanvaraisuus on hyve ja oman työskentelyn lähtökohta. Ruumiin sijoittuminen tyhjiöön toistuu esitystapana myös Marita Liulian alumiinille vedostamassa värivalokuvassa Orjantappurakruunu. Kooltaan työ on 98 x 70 cm. Teoksessa ihmispää sulautuu sitä ympäröivään pimeään tilaan. Valokuvassa esiintyvä malli on kuvattu selällään makaavana siten, että sen ylöspäin kohoava leuka korostuu. Hänen kolmionmuotoiselta vaikuttava päänsä on sommiteltu kuvapinnan alapuolelle. Selkeästi esillä on vain kasvojen oikea puoli, johon lankeaa vahva, rajauksen ulkopuolelta tuleva valo. Näkyvän ja näkymättömän välinen dialogi on Liulian teoksen kuvailmaisussa tärkeällä sijalla. Paikoitellen valaistun pään linjat ja tumma tausta muodostavat teoksessa vahvoja ääriviivoja. Valon ja varjon vuorottelu korostavat myös mallin levollisia kasvonpiirteitä: punertavia huulia, poskikaarta, vahvaa nenänvartta, suljettuja silmiä, uurteista otsaa ja päätä kiertävää kirkkaanvihreää okaseppelettä. Taiteilija on itse toiminut valokuvansa mallina. Työhön liittyvässä teostekstissä todetaan: ”Taiteilijan omakuva Jeesuksena hautaholvin hämärässä orjantappurakruunu päässään”.[12] Lainauksen avulla Liulia liittää teoksensa varsin uskollisesti Jeesuksen kärsimyskertomukseen.

Liulian omakohtainen ote valittuun aiheeseen luo sillan hänen ja häntä edeltävien taiteilijoiden tapaan kuvata itseään Kristuksena. Jeesuksina ovat teoksissaan esiintyneet niin Albrecht Dürer kuin James Ensor, Marc Chagall ja jopa Joseph Beuys.[13] Liulian kuvaustavan lähtökohdat on verrattavissa myös Cindy Shermanin perfomatiiviseen valokuvataiteeseen, jossa tekijä esiintyy itse omana mallinaan vieläpä johonkin rooliasuun sonnustautuneena. Suomalaistaiteilijan näkyvä läsnäolo hänen omissa teoksissaan on selitettävissä hänen työskentelyynsä liittyviin feministisiin taustavaikuttimiin:

    [V]alokuvateosteni nainen on usein oppinut tai tutkija. Taiteessa tämä on mahdollista, muttei juurikaan uskontojen todellisuudessa. Naisen tärkein tehtävä uskonnoissa on siirtää miesten luoma ja määrittelemä usko mahdollisimman muuttumattomana sukupolvelta toiselle. Naisen ajattelua ei tässä työssä tarvita, eikä edes kaivata.[14]

Tehdessään itsestään Jeesuksen, Liulia tulee samalla muokanneensa teosaiheestaan vikuurin. Sen lisäksi, että Kristus-hahmon feminiinisyyttä korostavat sen sirohkot ja kevyesti ehostetuilta vaikuttavat kasvonpiirteet, teossommitelma lisää sen kieroksi luettavaa vaikutelmaa. Kuvassa taiteilija-malli muodostuu käänteisyyden näkyväksi symboliksi: Orjantappurakruunussa totunnaiset näkökulmat ja katsomistavat heitetään kirjaimellisesti päälaelleen.

Viimeisenä esiteltävä taideteos on Pauliina Turakka Purhosen Tuskien mies II. Kyseessä on noin 118 cm pitkä vivahteikkaasti kirjailtu, pehmeä tekstiiliveistos. Sen ihmishahmoinen ruumis on muotoiltu käyttämällä kellanruskeaan taittuvaa luonnonvalkoista, pellavamaista kangasta. Taiteilija on toteuttanut tummanruskealla tekstiilillä hiukset ja parran; punaisella satiinilla hän on tehnyt veistoksen juurella olevan verilammikon. Veistoksella on hieman oikealle kiertyvä pää ja puoliksi ojentuneet käsivarret. Kädet ja jalkaterät ovat kookkaat, lanne leveä ja reisien pinta epätasainen. Hahmon visuaalinen eloisuus on saatu aikaan väripistoin toteutetulla detaljoinnilla. Sen avulla taiteilija on korostanut ihon karvoitusta ja suonistoa sekä toteuttanut kasvoihin silmät, sormiin kynnet ja rintoihin nännit. Vaikka teoksen yksityiskohdissa on havaittavissa saamaa ruumiillisuuden kaunistelematonta esitystapaa kuin Karhun hiilipiirustuksessa, Tuskien mies kykenee sympaattisella nukkemaisuudellaan herättämään katsojassa myötätuntoa lähes käsin kosketeltavalla tavalla. Turakka Purhosen tapa yhdistellä vapaasti hahmossaan ruumiillisia sukupuolen merkkejä on verrattavissa Viggo Wallensköldin maalausten paljaita androgyynejä sisältävään kuvamaailmaan. Usein ”ukoiksi” kutsumissaan veistoksissa Turakka Purhonen liittää yhteen hänen itsensä ja hänen miehensä tai hänen lähipiirinsä kuuluvien ihmisten fyysisiä piirteitä.[15] Nimenä Tuskien mies alleviivaa hahmon maskuliinista luentaa, vaikka sen keho – päätä lukuun ottamatta – on muilta osin naistyypillinen. Teoksen nimi liittää sen myös kristilliseen hartauskuvatraditioon: vir dolorum eli tuskien mies on keskiaikainen, haavoittunutta Jeesusta esittävä kuva-aihe.[16] Yhteys Kristuksen kärsimyshistorian esitysperinteeseen näkyy yhtäältä kyljen verta tihkuvassa pistohaavassa ja toisaalta sekä käsissä että jaloissa olevissa naulanrei’issä.

Turakka Purhosen veistotaiteen uskonnollinen aiheisto on sikäli omaelämäkerrallista, että hän kasvoi Ahvenanmaalla kahden papin perheessä. Finströmin vanhan kivikirkon kätkemä kristillinen kuvamaailma teki nuorena vaikutuksen. Turakka Purhonen itse kertoo: “Keskiaikaiset veistokset ovat voimakkaita, väkivaltaisiakin, ja silti niissä on outoa tyyneyttä. Osa kirkkoveistosten voimaa on varmasti niiden paljous. Ihana madonna ja kärsivä Sebastian, kuollut ja ylösnoussut Kristus ovat samassa tilassa, yhtä aikaa”.[17] Taidehistorioitsija Elina Räsänen on verrannut Turakka Purhosen töitä keskiaikaisiin hartauskuviin – maalauksin, kultauksin ynnä muine tarpeellisine lisäyksin viimeisteltyihin puuveistoksiin. Räsänen on todennut taiteilijan työskentelevän myös entisajan kuvanveistäjien tavoin: muokkaamalla ja uudistamalla vanhoja aihetoisintoja uuteen kuosiin.[18] Itse kohtasin Tuskien miehen ensimmäisen kerran Amos Andersonin taidemuseon kappelissa, sivuseinän komeromaiseen syvennykseen sijoitettuna. Tilaan oli ripustettu vanhaa eurooppalaista sakraalitaidetta, mikä on omiaan liittämään Turakka Purhosen teoksen kristillisten kuva-aiheiden historialliseen jatkumoon. Toisaalta suorasukaisesti alastoman veistoshahmon esityskonteksti korosti myös sen vikuroivaa erikoislaatuisuutta.

Karhun, Liulian ja Turakka Purhosen Jeesus-vikuurit ovat postsekulaareja kuvia sikäli, että niiden kautta uskonnon ja henkisyyden kysymyksiä on käsitelty erilaisin lähtökohdin ja erilaisin päämäärin. Siinä missä Female Christ näyttäytyy visuaalisena välineenä eksistentiaalisten ja yleisinhimillisten kysymysten käsittelylle, Tuskien mieheen ruumiillistuu intiimejä kokemuksia ja henkilökohtaisia muistoja. Käsittelemistäni teoksista Orjantappurakruunu ottaa suorimmin kantaa uskonnollisiin kysymysiin yhtäältä kritiikin ja toisaalta samaistumisen kautta. Kristus näyttäytyy suomalaistaiteilijoiden teoksissa paljaana, haavoittuvana ja monin tavoin rajallisena, mutta myös erontekoja ja konventionaalisia ymmärrystapoja ylittävänä hahmona – outona kärsimyksen kuvana. Sovinnaisia, heteronormatiivisia esitystapoja horjuttaneet Jeesus-hahmot onnistuivat aiheuttamaan Suomessa tunnetun kulttuurikiistan vuonna 2000. Kohun taustalla oli ruotsalaisen valokuvataiteilija Elisabeth Ohlson Wallin Ecce Homo. Katso ihmistä -näyttely, joka nähtiin pääkaupungin lisäksi Kuopiossa ja Vaasassa. Katselmuksen suurikokoisissa, mainoskuvaston estetiikkaa sekä renessanssin- ja barokinaikaisia kuva-aiheita yhdistelevissä värivalokuvavedoksissa nykypäivään sijoitettu Kristus esiintyi niin homona kuin transvestiittina. Teosten, ja samalla koko näyttelyn, vastaanotto polarisoitui sitä puolustavien ja sitä vastustavien tahojen välillä. Kuohuntaa lisäsi myös samoihin aikoihin käyty yleinen parisuhdelainsäädäntökeskustelu. Siinä missä konservatiivikristityt syyttivät Ohlson Wallin taidetta jumalanpilkasta ja vetosivat paikallisiin päättäjiin hänen näyttelynsä peruuttamiseksi, jotkut valokuvat nähneistä ihmisistä kertoivat kokeensa ne ”rakkaudellisina” ja ”levollisina”.[19] Katselmuksen aiheuttamaa kulttuurikiistaa myös kyselyaineistoin tutkineen sosiologi Satu Silvannon mukaan yksittäiset hänen informanteistaan puhuivat teosten aikaansaaneen heissä jopa pyhyyden, autenttisuuden ja totuuden tunnetta.[20]

Silvannon raportoimat uskonnollisiksi tai henkisiksi jäsentyneet kävijäkokemukset Jeesus-vikuurien äärellä avaavat kiintoisan näkökulman postsekulaarin nykytaiteen katsojaposition teologiselle tarkastelulle. Figuratiivisen kuva-aiheen tarkastelu uskonnollisesti totena perustuu uskonnonfilosofi Heikki Kirjavaisen mukaan vastaanottajan kykyyn liittää näkemänsä niihin abstrakteihin dogmaattis-narratiivisiin aihesisältöihin, joihin kuva metaforisesti viittaa. Tällaista, tiedollisella ja affektiivisella tasolla tapahtuvaa merkityksenantoprosessia hän kuvaa interpolaation käsiteellä:

    [Se tarkoittaa] kuvan tarkastelemista jostakin sellaisesta näkökulmasta, joka tarjoaa kuvassa esitetyille asioille totuusehdot. Tällaisina näkökulmina voivat olla paitsi       opilliset tai teologiset näkemykset myös uskonnollinen kokemus, joka voi joskus  muuttaa hyvinkin arkisesti maalatun kuvan pyhäksi tai hengelliseksi.[21]

Interpolaatioiden etsimisessä ja löytämisessä voi olla kysymys myös päämäärätietoisesta teologisesta reflektointimenetelmästä, jolla kuvassa esitetyn ja sisäisesti toden välille haetaan erilaisia vastaavuussuhteita.[22]

Angloamerikkalaisen feministiteologian piirissä nykytaiteen vikuroivaa Kristus-kuvastoa on lähestytty, Kirjavaisen edellä esiteltyä käsitettä hyödyntäen, teologisen interpolaation välineenä. Niin taiteilijoiden tekemistä kuin populaarikulttuurin kuvastoissa esiintyvistä nais-Jeesuksista kirjoittanut teologi Julie Clague on nimennyt tämän säännöllisin väliajoin toistetun kuva-aiheen Christaksi. Nimi on lainattu kuvanveistäjä Edwina Sandysin vuonna 1975 valmistuneelta alastomalta ja naishahmoiselta pronssikrusifiksilta. Se herätti aikoinaan suuren kohun oltuaan esillä New Yorkissa vuoden 1984 pääsisäisviikolla episkopaalisen ja Johannes Teologille pyhitetyn katedraalin sivualttarilla.[23] Claguen feministisessä luennassa Jeesuksen ”sopimattomana” (indecent) pidetty esitystapa tuli aiheuttamansa paheksunnan kautta paljastaneeksi androsentrisesti vääristyneen jumalakäsityksen. Hänen mukaansa kristinuskon ydinsanoma jäsentyy kertomukseen ensisijaisesti ihmiseksi eikä mieheksi inkarnoituneesta Jumalasta. Christa tekee näkyväksi – ja siten myös todeksi – tavallisten naisten patriarkaalisesta sorrosta aiheutuvat fyysiset kivut ja tuskat.[24] Nicola Slee puolestaan esittää, että nykytaiteilijoiden luomien feminiinisten Kristus-representaatioiden tulisi lunastaa paikkansa niin runoudessa ja kirjallisuudessa kuin kristillisessä hartauselämässä, osana yksityistä rukousta ja seurakunnallista jumalanpalvelusta.[25]

Claguen analyysi on kuvaava esimerkki tavasta, jolla Kristuksen miehisyys on problematisoitu feministiteologiassa sen 1960-luvun lopulle ajoittuvista alkuajoista lähtien. Miksi Jumala tuli lihaksi juuri miehenä? Millä oikeudella miespuolinen Jeesus voi pelastaa naisen? Tapoja, joilla näihin kristologisiin eli Kristuksen persoonaa ja työtä koskeviin peruskysymyksiin on vuosien mittaan vastattu, on olemassa useita. Siinä missä jotkut feministiteologit ovat päätyneet hylkäämään kokonaan patriarkaalisen kristinuskon, toiset ovat pyrkineet tulkitsemaan ja/tai korjaamaan sen sanomaa naismyönteisempään suuntaan.[26]

Mistä sitten pervoteologiassa on kyse? Teoksessaan The Queer God (2003) argentiinalaissyntyisen teologi Marcella Althaus-Reid esittää, että queer-teologia tulee ymmärtää ruumiilliseksi ja subjektilähtöiseksi hermeneuttiseksi prosessiksi, jonka kohteena on kristinusko. Hänen mukaansa kristillistä oppia ja elämäntapaa tulee tarkastella sellaisen eletyn todellisuuden kautta, joka ottaa lähtökohdikseen seksuaalisuuksien kirjon ja sukupuolen moninaisuuden.[27] Näin olleen queer-teologiaa voidaan hyödyntää myös kuvan, kokemuksen ja oppikäsityksen yhdistävän radikaalin ja todeksi tekevän interpolaation välineenä. Filosofi Paul Ricœurin symboliteoriaan viitaten Althaus-Reid selventää, että subjektiivisesti merkityksellisten kristologisten pohdintojen tekeminen vaatii teologista mielikuvitusta ja kykyä nähdä vakiintuneiden uskonnollisten puhetapojen läpi:

Jeesuksen Kristuksen tosi elämä kätkeytyy historiallisesti ja teologisesti määrittyneisiin tulkintanarratiiveihin. Sen merkitys paljastuu ainoastaan kuorimalla pois [sen päälle liimatut merkityskerrostumat] luovalla uskonnollisella mielikuvituksellamme. Näin me voimme löytää sellaisen Kristuksen, joka ”antaa ajattelemisen aihetta”. Kristuksen historialliset teot välittyvät meille liian suppeina, kaukaisina ja epäsuorina. [28]

Althaus-Reidin ajattelussa outous, kierous ja sopimattomuus ovat hyveitä: uskonnon patriarkaalisia ja heteroseksistisiä rakenteita hän purkaa kehollista kuonaa tihkuvalla kielellä, joka vilisee tuhmuuksilla leikittelevää kuvastoa. Muutoinkin monet queer-teologit ovat ottaneet oman ajattelunsa lähtökohdaksi tai sen tueksi visuaalisia esityksiä. Näissä erilaisilla Jeesus-representaatiolla on merkittävä rooli. Pervoteologisia interpolaatioita on haettu niin keskiaikaisista Kristus-kuvista, italialaisen barokkitaiteen Jeesus-hahmoista, katolisista hartauskrusifikseista kuin pop-tähti Madonnan tavoista leikitellä lava- ja musiikkiesityksissään uskonnollisella kuvastolla.

Essentiaalisia identiteettiluokitteluja pakeneva queer-teologia nojaa teoreettisesti niin foucault’laiseen käsitykseen seksuaalisuuden rakentuneisuudesta kuin butlerilaiseen ymmärrykseen sukupuolesta performatiivisena tyylittelynä.[29] 1990- ja 2000-luvuilla muotoutuneen pervoteologian historiallinen tausta ulottuu Patrick S. Chengin mukaan 1950-luvulle, jolloin kristillisen ja homoseksuaalisen identiteetin yhteensovittaminen nousi ensimmäisen kerran keskustelun aiheeksi.[30] Queer-teologian apologeettista alkusysäystä seurasi 1960-luvulla homoseksuaalien uskonnolliseen emansipaatioon liittyvä pyrkimys, joka oli läheistä sukua niin poliittisesti orientoituneelle latinalaisamerikkalaiselle vapautuksen teologialle kuin afroamerikkalaisten mustalle teologialle. Siinä missä edellä kuvattujen pervoteologisten suuntien muotoutumiseen vaikuttivat ensisijaisesti miehet, 1970-luvulla aktivoituneet kristityt feministilesbot ryhtyivät korostamaan uskonnon ruumiillisuutta ja kristinuskon kokemuksellista tulkintaa. Tässä teologiseen relationismiin perustuvassa lähestymistavassa keskeistä on ajatus Jumalan läsnäolosta ja sen ilmentymisestä ihmistenvälisissä rakkaussuhteissa ja erotiikassa. Uusimmassa queer-teologiassa on nyttemmin käsitelty niin transsukupuolisuuteen kuin luokan ja etnisyyden sekä seksuaalisuuden ja sukupuolen risteäviin merkityksiin liittyvä kysymyksiä.[31]

Angloamerikkalaista queer-teologiaa koskevassa analyysissään Risto Saarinen nostaa esiin suuntauksen sisäisen heterogeenisyyden. Hänen mukaansa painotus- ja näkökulmaeroja esiintyy suhteessa siihen, miten kristinuskon dogmeihin suhtaudutaan, ja siihen, millaisin ideologisiin tai poliittisiin pyrkimyksiin ne liitetään.[32] Akateemisen queer-teologian asemaa Suomessa voidaan pitää vielä verrattain marginaalisena. Aihetta on käsitelty viime vuosina muutamassa oppikeskusteluita ja Raamattua käsittelevissä artikkelissa ja pro gradu-tutkielmassa, nyttemmin myös teologi Teemu Ratisen seksuaalista häpeää käsittelevässä väitöskirjassa. Queer-teologian klassikkoteoksessaan Indecent Theology: Theological Perversions in Sex, Gender and Politics (2000), Althaus-Reid peräänkuuluttaa tarvetta uudenlaiselle, rivolle (obscene) kristologialle. Sen avulla Jeesus voitaisiin riisua niin selibaatistaan kuin heteroseksistisestä pakkopaidastaan, joka pyrkii sitomaan hänet patriarkaattia palveleviin dikotomioihin. Näihin kuuluvat muiden muassa henki ja materia, sielu ja ruumis, mieheys ja naiseus, homoseksuaalisuus ja heteroseksuaalisuus. Kaapistaan ulostullutta Kristusta Althaus-Reid kutsuu nimellä Bi/Christ. Hänessä kehkeytyvä uusi kristologia on kauttaaltaan kaksinaista, ja siksi myös luokitteluja kumoavaa. Sukupuoleltaan ja seksuaalisuudeltaan asettumattomana hahmona Bi/Christ on löydettävissä kaikista ja kaikkialta.[34]

Julia Baudzej on koonnut artikkeliinsa Re-telling the Story of Jesus: The Concept of Embodiment and Recent Feminist Reflections on the Maleness of Christ (2008) feministiteologien tapoja lähestyä kysymystä Jeesuksen miehisyydestä. Tekstissään Baudzej nostaa esiin Eleanor McLaughlin tavan jäsentää Kristus dualismeja murtavana hahmona nimeämällä hänet Kolmanneksi (Third One). Luonnehdinta kumpuaa vallitsevan sukupuolijärjestelmän sisällä toimivasta dynamiikasta, jossa mies on ensisijainen toimijasubjekti ja nainen toiseutettu objekti. Kristus on hänen mukaansa Kolmas, sillä hänessä yhdistyvät niin inhimillisyys ja jumalallisuus kuin feminiinisyys ja maskuliinisuus. McLaughlinille Jeesus on ristiinpukeutuva transvestiitti, joka on yhtäaikaisesti sekä mies että nainen.[35] Althaus-Reidin ja McLaughlin visioima Kristus on luettavissa Female Christista, Orjantappurakruunusta ja Tuskien miehestä. Esitystapoina ja aiheen nimeämisinä ne tekevät Jeesuksesta häilyvän hahmon, joka ei yksiselitteisesti sovi tutunnaiseen sukupuolijakoon. Suomalaistaiteilijoiden luomat vikuurit eivät mieheydessään ja naiseudessaan ole joko–tai vaan pikemmin sekä–että. Näin kuvat muodostuvat uusien ruumiillisuuksien mahdollisuuksiksi ja erilaisten olemisen tapojen heijastuspinnoiksi.

Robert Goss on hyödyntänyt Althaus-Reidin Bi/Christ-analyysiä tutkiessaan teatteri-, elokuva- ja kuvataiteen outoja ja pahennusta herättäviä Kristus-representaatioita. Sen lisäksi, että ne kaikella härskiydellään paljastavat kristilliseen teologiaan pesiytyneen heteronormatiivisuuden ja seksismin, parhaimmillaan ne myös legitimoivat seksuaalisesti ja sukupuolisesti moninaisten ihmisten eletyn kokemusmaailman. Oudoilla Jeesuksilla on kyky oikeuttaa ihmisten kokemuksia, tehdä eletty elämä uskonnollisesti tai henkisesti todeksi. Bi/Christin erilaiset queerit ilmiasut kuvastavat Gossin mukaan kristinuskon Jumalan taipumusta näyttäytyä erilaisissa rooleissa: ihmiseksi hän ristiinpukeutui Jeesus Nasaretilaisessa. Näin Kristuksen notkea sukupuoli vertautuu myös dragiin, erilaisilla sukupuoli-ilmaisuilla leikittelevään performanssiin.[36] Pukeutumisen – ja riisuutumisen – tematiikka on luettavissa myös suomalaistaiteilijoiden Jeesus-kuviin. Siinä missä Liulia itse esiintyy haudassaan makaavana Kristuksena, sonnustautuen vihreään orjantappurakruunuun ja verhoten itsensä peittävään pimeään varjoon, Karhun ja Turakka Purhosen vikuurit on puettu hiilellä ja kankaalla toteutettuun lihaan. Normatiivisiin kauneusihanteisiin asettumaton Female Christ muistuttaa rehevyydessään queer-teologi Lisa Isherwoodin tekstissä muotoiltua lihavaa Jeesusta (Fat Jesus). Häntä, joka söi ja joi nautinnollisesti niin hyljeksittyjen kuin syntisten ihmisten kanssa; ja häntä, jonka groteski ruumis edustaa ihmiskunnassa inkarnoitua moninaisuutta.[37]

Mark D. Jordan toteaa, että vaikka Kristuksen ruumiillisuus on hyvin keskeisellä sijalla niin kristillisessä teologiassa, hartauselämässä kuin visuaalisessa kulttuurissa, käsitys hänen fyysisestä kehostaan on ristiriitainen ja monin tavoin puutteellinen. Ensinnäkin Jeesuksen aikuista ruumista ei juuri koskaan esitetä täysin alastomana. Laajalle levinneessä, ja erityisesti katolisessa maailmassa käytetyssä krusifiksiaiheessa, ristillä kärsivän Jeesuksen sukupuolielimet on aina peitetty. Kristuksen inhimillisen lihallisuuden kuvallinen, ja sen myötä myös ideologinen, piilottelu johtaa Jordanin mukaan teologisesti absurdiin tilanteeseen, sillä perinteisesti Jeesuksen hauraasta miehisyydestä ja maskuliinisuudesta on haluttu pitää tiukasti kiinni.[38] Robert Beckford on nostanut esiin totunnaisten Kristus-kuvien ongelmallisuuden mustien miesten hengellisyyden kannalta. Artikkelissaan Does Jesus have a Penis? Black Male Sexual Representation and Christology (1996) Beckford perää ruumiiltaan tummaihoisia ja seksuaalisia Jeesus-hahmoja. Tällaisilla representaatioilla olisi hänen mukaansa eheyttävä ja emansipatorinen vaikutus suhteessa mustan miehen kolonialisoituun ja hyperseksualisoituun kehoon.[39] Toisaalta ristiinnaulitun lannevaate jättää tilaa myös oletuksille, arvailulle ja villeille mielikuville. Esitystavan voi toisaalta tulkita vahvistavan Kristuksen sukupuolen ja seksuaalisuuden häilyvyyttä. Samaa kysymystä voisi lähestyä Orjantappurakruunun avulla: minkälaisen ruumiin kuvan tumma varjo oikeastaan peittää?

Jordanin mukaan Kristuksen ruumiiseen liitetty alastomuuskammo kumpuaa viime kädessä heteromiesten pelosta omaa seksuaalisuuttaan kohtaan. Vaarana on, että miehinen keho saattaisi herätellä uteliasta kiinnostusta tai kohdistaa itseensä toisten miesten halukkaita katseita. Se puolestaan horjuttaisi normaalina pidettyä sukupuolijärjestystä ja siihen liittyvää dynamiikkaa. Tekstissään Jordan esittää, että Jeesuksen alastomaan ruumiiseen tulee liittää myös seksuaalisesti sävyttyneitä mielikuvia. Kristityn rakkaudellinen jumalakaipuu voi näyttäytyä myös eroottisena. Näkemystään Jordan perustelee kreikan kielen kehollista ja omistushaluista rakkautta merkitsevällä eros (ἔρως) -sanalla. Kristukseen kohdistuva inhimillinen eros muuttaa uskovan tapaa katsoa Jeesuksen ruumista. Rakastavalla katseella on kyky muuttaa runnellun ja rikkinäisen kehon kauniiksi ja eheäksi.[40] Female Christin ja Tuskien miehen kohdalla inhimillistä haavoittuvuutta kielivä alastomuus on seksuaalisesti tarkasteltuna hämmentävää. Vikuurin rotevuus tai androgyynisyys murtavat myös katsojan positioita erilaisiin ruumiillisuuksiin ja niistä kumpuaviin mielleyhtymiin nähden.

Turakka-Purhosen tekstiiliveistos on kaikessa taktiiliudessaan aistillinen Jeesus-kuva, se suorastaan aiheuttaa intuitiivisen halun lähestyä ja koskettaa sitä. Viitaten Maurice Merleau-Pontyn ruumiinfenomenologiaan Kristuksen kehollisuuden symbolisia merkityksiä tutkinut Graham Ward muistuttaa, että utelias katse saattaa joskus lähentyä kosketusta.[41] Tuskien miehen materiaalisuus houkuttelee tutkimaan tarkasti sen ruumiille kirjailtujen yksityiskohtien pistojälkiä, värilankojen sävyvaihteluita ja siihen käytettyjen kangastilkkujen pintarakennetta. Veistoksen eteenpäin ojentuvat kädet, joihin taiteilija oli tehnyt ”naulojen lävistysreiät”, ikään kuin anovat tulla kosketetuiksi. Samaa aineellisuutta löytyy myös Karhun piirrosjäljestä, ja hänen nais-Kristuksensa ruumiin karusta detaljoinnista. Fyysisen läsnäolon kautta saavutettu subjektin ja objektin välinen rajallisuus on kysymys, jonka kautta Ward analysoi tekstissään Caravaggion maalausta Pyhän Tuomaan epäuskoisuus (1600–1602). Tunnetussa teoksessa empiväinen opetuslapsi työntää sormiaan varovaisesti ylösnousseen Jeesuksen emätintä muistuttavaan kylkihaavaan. Eleen kuvaus herättää lähes väistämättömästi seksuaalisia mielleyhtymiä. Wardin luennassa Tuomaan ja Kristuksen suhde on ambivalenttinen; se jäsentyy halun ja vastenmielisyyden, aktiivisuuden ja passiivisuuden sekä maskuliinisuuden ja feminiinisyyden välisestä dynaamisesta jännitteestä.[42]

Ward lähestyy kirjoituksessaan Kristuksen ruumiillisuuteen liittyvää merkityksenantoa analysoimalla myös Paavalin Uudessa Testamentissa käyttämää kieltä. Kreikassa kehoon voidaan viitata lihaa tarkoittavalla sarksilla (σάρξ) ja ruumista merkitsevällä soomalla (σῶμα). Ensimmäinen sana on suvultaan feminiini ja toinen neutri. Wardin mukaan Paavalin tekemä jako lihaan ja ruumiisen ei ole ontologinen vaan pikemminkin semanttinen. Siinä missä liha on materiaalista ja katoavaista, Paavali viittaa fyysisellä ruumiilla myös siihen seurakunnalliseen yhteisöön, jonka jäseniä kaikki kristityt ovat. Kristuksen kollektiiviruumiin muodostavat niin miehet kuin naisetkin; hänen erontekoja liudentava kehonsa on yhtäaikaisesti sekä allegorinen että materiaalinen.[43] Mikäli nykytaiteen Jeesusten tekotapoja erittelee sukupuolitettuina merkityksenantoina, Turakka Purhosen veistoksen voi tulkita viittaavan naistyypilliseen käsityöperinteeseen. Kirjontatekniikan taiteilija itse yhdistää oman isoäitinsä tekemiin kodin koristuksiin.[44] Tuskien miehen hahmo on tehty ompelemalla; teoksen pinnalla näkyvät käytettyjen kangaspalasten saumakohdat. Tekstiilisen Kristuksen liha on koottu kiinnittämällä toisiinsa yhteen sen miehisinä ja naisellisina pidettävät ruumiinosat. Vastaavasti Karhun hiilityön vahvaa piirustusjälkeä ja voimakasta kontrastisuutta voisi pitää jossain määrin maskuliinisina kuvaelementteinä. Teoksen nais-Kristus rikkoo paperisen kuvapinnan määrittämät rajat, jättäen tilaa katsojan tulkinnoille ja uskonnolliselle mielikuvitukselle. Queer-teologi Elizabeth Stuart lähestyy Kristuksen ruumiin symboliluonnetta käsittämällä sen radikaalisti liminaaliseksi. Sillä on kyky ylittää niin elämän ja kuoleman kuin näkyvän ja näkymättömän maailman rajat. Stuart muistuttaa, kuinka juuri sakramenttien eli Jumalan armonvälineiden kautta seurakunta tulee yhdeksi lihaksi – Kristuksen kummalliseksi yhteisöruumiiksi.[45]

Elisabet Stuart pitää ihmisruumiin sukupuolitettua lihallisuutta ihmismielelle käsittämättömänä mysteerinä. Näkökulmansa hän kiinnittää Sarah Coakleyn analyysiin Judith Butlerin performatiivisesta sukupuolikäsityksestä. Siinä kehon avulla tyyliteltyjen eleiden ja asentojen toistoon perustuva sukupuolituotanto on keino, jolla postmoderni ruumis voi saavuttaa täyttymyksen lankeamatta kuitenkaan tiukkoihin roolivaatimuksiin. Stuartin mukaan ihmisen sukupuolta ja seksuaalisuutta tulee tarkastella ehdottoman queeristä ja eskatologisesta eli maailmanlopun tapahtumiin liittyvästä kehyksestä käsin. Sekä Raamattu että klassinen kristillinen teologia nimittäin opettavat, ettei tulevassa taivasten valtakunnassa ole miestä eikä naista. Erilaiset ruumiita järjestävät luokittelut ovat tästä eikä tuonpuoleisesta maailmasta: kristinuskon vapautuksen sanoma koskee juuri kaikkia heitä, jotka kärsivät normatiivisten sukupuoli- ja seksuaalisuuskäsitysten ahtaudesta. Niihin takertumista Stuart pitää syntinä, epäjumalan palvontana. Feminiinisiksi ja maskuliinisiksi jäsentyvien roolien parodioiminen todentavat niiden olevan immanentteja eikä transsendentteja. Naisellisiin hepeneisiin sonnustautunut ja messussa seurakuntaansa ehtoollisella äidillisesti ruokkiva miespappi on kristillistä toivoa sisältävä esitys tulevasta Jumalan valtakunnasta.[46]

Karhun, Liulian ja Turakka Purhosen vikuurien tarkastelu jättää tilaa sukupuoleen liittyvälle teologiselle merkityksenannolle, joka on hämmennyksen, vertauskuvallisuuden ja selittämättömyyden sävyttämä. Kutsuuko Tuskien mies tykönsä, muistuttaen seurakuntaansa keskinäisen läsnäolon ja kosketuksen tarpeesta? Riippuuko Female Christ vielä ristillä vai onko se tempautumassa jo taivaisiin? Vihjaako Orjantappurakruunussa näkyvä valo tulevasta pelastuksesta ja ruumiin ylösnousemuksen käsittämättömästä mysteeristä? Tässä artikkelissa olen kuljettanut lukijaa tiellä, jonka suuntaa ovat viitoittaneet Marita Liulian Orjantappurakruunu, Mika Karhun Female Christ I ja Pauliina Turakka Purhosen Tuskien mies II. Kirjoitukseni päämäärä on ollut analysoida tapaa, jolla suomalaisten nykytaiteilijoiden teoksiinsa jäsentämät Kristus-hahmot suhteutuvat uskonnolliseen aihesisältöönsä. Eriteltäviksi kuviksi valitsin sellaiset Jeesus-hahmot, joiden esitystapa nostaa esiin sukupuolen hankaluuden ja haurauden. Lähdin tekstissäni liikkeelle niin taiteilijoiden lähtökohdista kuin teosten ominaispiirteistä, ja päädyin luonnehtimaan valitsemani esimerkkityöt postsekulaareiksi vikuureiksi. Käsiteparilla viittaan tapaan, jolla kuvat suhteutuvat yhtäältä uskonnollisiin ja henkisiin kysymyksiin ja toisaalta naiseuden ja mieheyden esityksiin. Termien rinnakkaiskäyttö mahdollistaa teosten merkitysulottuvuuksien paralleelista tarkastelemista osana hermeneuttista prosessia, joka on avoin erilaisille, normeista poikkeaville tulkintalähtökohdille tai jäsennystavoille. Sekä uskonnon että sukupuolen näkökulmista tarkasteltuina Orjantappurakruunu, Female Christ ja Tuskien mies näyttäytyvät outoina eli queereinä kuvina.

Kirjoitukseni loppuosassa johdattelin Kristus-vikuurini queer-teologian vehreille niityille. Sinne vievä polku on kulkenut sekä taiteen tulkintaan että visuaaliseen kulttuuriin liittyvien kysymyksenasettelujen kautta. Halusin matkan aikana selvittää, miten nykytaiteen totunnaisia sukupuolikäsityksiä murtavia Jeesus-kuvia voisi tarkastella hengellisin aikein. Angloamerikkalaisten feministiteologien hengessä esitän, että vikuurit voivat toimia lähtökohtina vakavasti otettaville teologisille tutkimusmatkoille – myös sellaisille, joissa korostuu omakohtainen hengellinen etsintä. Tekstissäni tarkastellut taideteokset voivat parhaimmillaan avata kristinuskoa sellaisilla queereillä tavoilla, jotka, Althaus-Reidia mukaillen, kirvoittavat katsojan elämänkokemuksella rikastettua uskonnollista mielikuvitusta.

Uskonnollisen kuvan tarkasteluun liittyy interpolaatioiden eli kokemuksellisten ja tiedollisten vastaavuuksien etsimistä ja löytämistä kohteena olevasta esityksestä. Hain teologisia vertailukohtia oudoille Jeesus-hahmoille Kristuksen sukupuolta käsittelevistä teksteistä. Niiden heijastamassa valossa vikuurit näyttäytyivät dualismeja murtavina Bi/Christeina ja Kolmansina. Siinä missä kristinuskon Jumala sonnustautui ihmiseksi Jeesuksessa, Kristus-vikuurien moninaiset ilmiasut voivat toimia naiseuden ja mieheyden, feminiinisyyden ja maskuliinisuuden mystisinä representaatioina. Taideteoksissa alastomina esitetyt Jeesus-hahmot saattavat herätellä uteliaita katseita ja halua koskettaa; tätä kuvan ja katsojan intiimiä vuorovaikutusta voi pitää myös ihmisen ja Jumalan eroottisesti sävyttyneen suhteen allegoriana.

Kirjoituksessa esiin nostamani taiteilijat ja teologit ovat, kutkin omilla tavoillaan ja välineillään, työstäneet kristillisestä traditiosta kumpuavia kuvia ja ajatuksia uusin tavoin merkityksellisiksi. Teokset ja tekstit ovat osallisia sellaisessa dynaamisessa tulkintaprosessissa, jossa suhdetta perinteeseen neuvotellaan yhä uudelleen: säilyttämisten, muokkaamisten ja hylkäämisten kautta. Monissa taidehistoriallisissa keskusteluissa nykytaiteilijoiden räväkät Kristus-hahmot ovat muodostuneet avantgardistisen taidekohun ikoneiksi. On vaarana, että niiden yksioikoinen tarkastelutapa – sekä uskonnon että taiteen kontekstissa – kaventaa teosten kautta avautuvia tulkinta- ja merkityshorisontteja. Tuomalla Orjantappurakruunun, Female Christin ja Tuskien miehen vuoropuheluun queer-teologian kanssa osoittaa, että teoksia voidaan lukea myös toisin.  Sukupuoli- ja seksuaalisuusnormien suhteen ne säilyttävät vastakarvaisuutensa, kun taas henkisiin tai uskonnollisiin pyrkimyksiin nähden vikuurit vaikuttaisivat kulkevan myötätuulessa. Kristillisen tradition poikkeava tarkastelutapa vaatii rohkeutta ja ennakkoluulottomuutta, Petri Merenlahden sanoin: ”Raamatun Jumalan vaikutuspiirissä sukupuoli- ja seksuaali-identiteetit taipuvat ja murtuvat. — Sille, joka on arka identiteetistään, tällainen Jumala voi olla hankala vuodekumppani.”[47]

Lisa Isherwood ja Marcella Althaus-Reid ovat kutsuneet queer-teologiaa radikaaliksi rakkauspuheeksi (radical Love-talk). Sanavalinnallaan he viittaavat kristinuskon hyvään sanomaan, joka kertoo vapaudesta ja tasa-arvosta.[48] Näin ollen Orjantappurakruunua, Female Christia ja Tuskien miestä voi pitää myös radikaalin rakkauden kuvina. Taideteoksina niillä on kyky puhutella, ravistella ja jopa järkyttää katsojaa – niin uskonnollisen kehyksen sisällä kuin sen ulkopuolella.

Artikkelissa esittelen Kalannin alttarikaappiin liittyvät uskomustarinat, erityisesti ne joissa kerrotaan kaapin ihmeenomaisesta saapumisesta kirkkoon.[1] Tarkastelen paikkakunnalla kerrottujen tarinoiden vaikutusta siihen, miten seurakuntalaiset suhtautuivat kaappiin sekä tarinoiden asemaa varhaisessa taidehistoriallisessa tutkimuksessa, varsinkin venäläistulkinnoissa. Pohdin myös miten kaksi tietämisen tapaa, tarinat ja tutkimus, kohtasivat Kalannissa.[2] Oliko taidehistoria-asiantuntijoiden näkemys alttarikaapin ”kreikkalaiskatolilaisuudesta” lopulta ratkaiseva sysäys, joka sai seurakunnan siirtämään sen pois alttarilta?

Uskomustarinat sisältävät jonkin yliluonnollisen, supranormaalin, elementin. Niiden sisältö on dramaattinen, suhtautuminen outoihinkin tapahtumiin mutkatonta ja kerronta usein pelkistettyä, joten kaikki yksityiskohdat nousevat merkittäviksi. Tarinat esitetään totena riippumatta siitä uskooko kertoja tai kuulija tarinan sisältöön. Visuaalisesti kiehtova tarina ja mielikuva uivasta kaapista painui muistiini jo opiskelijana. Kirjoittaessani artikkelia alttarikaapin tutkimuksen ja kuva-aiheiden tulkinnan varhaisvaiheista yhdessä Elina Räsäsen kanssa alkoi tarina askarruttaa minua toden teolla. Päätin koota julkaistut ja arkistoista löytyvät julkaisemattomat maininnat tarinasta niin kattavasti kuin mahdollista. Etsinnän lopputulos oli yllätys, sillä yhden toistuvan tarinan sijasta löysin lukuisia erilaisia tarinaversioita, tähän mennessä 16 muistiinmerkintää tai viittausta.

Kalannin alttarikaappi on esillä Kansallismuseossa.[4] (Kuva 1) Kaappi on attribuoitu 1420-luvun vaiheilla Hampurissa työskennelleelle Meister (mestari) Franckelle.[5] Kalannin asemaa kaapin alkuperäisenä sijoituspaikkana on epäilty, sitä on pidetty liian loisteliaana pieneksi ja syrjäiseksi katsottuun ”maalaiskirkkoon”. Tilaajana on haluttu nähdä piispa Maunu Tavast ja alkuperäisenä paikkana Turun tuomiokirkko.[6] Meister Franckea käsitelleessä seminaarissa syyskuussa 2013 useat saksalaiset osallistujat otaksuivat, ettei kaappia ole voitu hankkia Kalantiin, mutta he muuttivat käsityksiään vierailtuaan kirkossa.[7] Mielikuvat kirkon ”pienuudesta” ja ”syrjäisyydestä” osoittautuvat vääriksi kun paikalla käy itse ja asiaa tarkastelee 1400-luvun maantieteen ja yhteiskunnan toiminnan kannalta. Turusta noin 40 kilometriä pohjoiseen sijaitseva Kalanti oli tuolloin monien vauraiden sukujen asuinpaikka ja mereltä päin lähestyttäessä kirkonseutu oli hyvien kulkuyhteyksien äärellä. Nykyisin pienoinen Sirppujoki oli purjehduskelpoinen lähellä kirkkoa sijaitsevaan Männäisten koskeen saakka. Kirkkokaan ei todellisuudessa ole lainkaan pieni ja vaatimaton vaan aikanaan loisteliaasti koristeltu ja arkkitehtuuriltaan näyttävä.[8] (Kuva 2)

Artikkelini kannalta keskustelussa on kiinnostavaa erityisesti se, että Kalannin alttarikaapin kohtaaminen tuntuu aiheuttavan yhä saman hämmästyneisyyden tunteen kuin vuonna 1874: kuinka Kalannissa voi olla tällainen kaappi? Kysymys siitä miten alttarikaappi tuli Kalantiin askarruttaa tutkimusta edelleen. Alttarikaappi tuli laajan yleisön tietoisuuteen ja tutkimuksen piiriin kesällä 1874 Suomen Muinaismuistoyhdistyksen toisen taidehistoriallisen tutkimusretken työskentelyn myötä. Kalannissa retkikunnalle kerrottiin uskomustarinoita kaapin saapumisesta Kalannin kirkkoon ja epäonnistuneista yrityksistä saada sitä pois. Retkikunta kuuli ainakin kaksi tarinaversiota, sillä Helsingfors Dagbladin anonyymin kirjoittajan ja Aspelinin mainitsemat tarinat poikkeavat toisistaan.[9] Vuoden 1874 jälkeen tarina jäi elämään suppeina viittauksina erilaisissa julkaistuissa teksteissä.

Ensimmäisen kerran uskomustarina mainittiin jo vuonna 1855 Suomettaren julkaisemassa alttarikaapin kuvauksessa. Sen lopussa todetaan yks’kantaan: ”Vanhat eivät tiedä, mistä tämä taulu on saatu; sanotaan se merestä löydyksi.”[10] Tästä päättelen, että tarinoita oli olemassa jo ennen kuin retkikunta kävi Kalannissa, niitä ei keksitty paikkakunnalla vierailevien ”muinaismuistoherrojen” iloksi.[11] 1870-luvulla tarina toistui Helsingfors Dagbladin jutussa, Aspelinin retkikertomuksessa ja väitöskirjassa, sekä Nervanderin keskiajan taidetta käsittelevässä kirjassa vuonna 1888. Seuraavalla vuosikymmenellä tarinat tulivat esille kerran, kun Kyläkirjaston Kuvalehti esitteli lyhyesti kolme eri tarinaversiota.[12] Museovirastosta löytyi sinne lähetetyn paikkakuntaa koskevan historia-aineiston mukana komea tarina vuodelta 1907. Seuraavalla vuosikymmenellä tarina merkittiin muistiin kerran. Vuodelta 1920 on Museovirastossa vuonna 1907 kerrotun tarinan toinen versio samalta kertojalta.[13]

Runsain sato on vuodelta 1935, jolloin järjestettiin Kalevalan riemuvuoden kilpakeräys. Kansanrunousarkiston kokoelmiin saatiin tässä yhteydessä talteen seitsemän versiota.[14] Kun nämä tarinat merkittiin muistiin enimmäkseen vanhoilta ihmisiltä, tarkoittaa se sitä, että he kuulivat tarinat todennäköisesti 1800-luvun puolella, mahdollisesti jopa lähellä taidehistoriallisen tutkimusretkikunnan vierailun ajankohtaa. Kalannissa oli 1800-luvun lopulla ja 1900-luvun alussa olemassa vireä ja monipuolinen tarinaperinne.

Kalannissa kerrottu tarina on poikkeuksellinen. Monet kirkkoihin liitetyistä tarinoista, kuten esimerkiksi kuvaukset kirkon rakentamista häiritsevistä hiisistä tai peikoista, toistuvat pienin muunnelmin paikkakunnalta toiselle. Tähän mennessä en ole löytänyt muualta Suomesta muistiinmerkintää vastaavasta uivan alttarikaapin tarinasta. Tarinat muodostavat eri aiheista kutoutuneen verkoston, jota yhdistää mereltä tulemisen suunta ja kaapin tahto tulla Kalannin kirkkoon. Merellä on vahva rooli, se ei ole vain paikka vaan myös toimintaa. Tarinoissa on laivoja ja niiden kapteeneja, merirosvoja ja haaksirikkoja. Kuudessa tarinassa todetaan yksinkertaisesti, että kaappi ”löydettiin” tai se ”oli” meressä. Kaikki tarinaversiot ovat yksimielisiä siitä, että kaappi tuli vesitse. Kalannista katsoen kaappi on siis viehättävän afroditemäisesti vaahtosyntyinen: sen tulosuunta on meri, sillä jokeakin pitkin tullessaan se ui vastavirtaan eli mereltä päin. Tavoitteeni ei ole ollut etsiä ja rekonstruoida kokonaista tai oikeaa ”alkuperäistä” tarinaa, sellaista ei ole. Tarinoista on olemassa monia versioita, jotkut niistä ovat vain lyhyitä toteamuksia. Pienet aiheet muodostavat eri versioissa erilaisia yhdistelmiä monimutkaisena vyyhtenä. Muodostaakseni tarinoista helpommin hahmottuvan yhtenäisen kokonaisuuden jaoin yksittäiset muistiinmerkinnät pieniin osiin ja yhdistin samanlaiset osat keskenään. Näin jaoteltuna tuloksena on yksi suuri tarinakokonaisuus ja muutama siihen liittyvä pienempi kokonaisuus. Seuraavia muodostamiani tarinakokonaisuuksia lukiessa täytyy siis muistaa, että ne ovat yhdistelyn tuloksia. Mikään yksittäinen muistiinmerkitty tarina ei sisällä kaikkia elementtejä. Seuraavassa esitän neljä muodostamaani tarinakokonaisuutta ja esimerkkejä niihin liittyvistä versioista.

Suurin ja eniten ihmeitä sisältävä tarinakokonaisuus on yksinkertaistettuna seuraava: 1) Kaappi on peräisin a) haaksirikkoutuneesta laivasta, b) Jerusalemin temppelistä ja joutunut  mereen, c) Putsaaren kirkosta[16], josta merirosvot sen ryöstivät, he kuitenkin haaksirikkoutuivat ja vain kaappi selvisi. 2) Kaappi kelluu meressä, se huomataan toisesta laivasta. 3) Kaappia koetetaan nostaa laivaan, mutta se on liian painava. 4) Kaapille ryhdytään antamaan lupauksia siitä mihin se viedään, esimerkiksi Laitilaan tai Pyhämaalle, mutta sitä ei saada nostettua merestä. 5) Kaappi luvataan viedä Kalantiin, jolloin se nousee kevyesti laivaan. 6) Kaappi saadaan kuljetettua helposti Kalannin kirkkoon.

    Vanhat ihmiset ovat myös totena kertoneet, että kirkon vanha alttarikaappi, harvinainen kalleus, mikä nyt on Kansallismuseossa, on merestä löydetty. Sen oli aavalla merellä nähnyt kelluvan joku purjehtia. Sitä oli silloin koetettu saada ylös laivaan, mutta se painoi niin hirveästi, ettei se millään pelillä ottanut noustakseen. Sitä luvattiin sitte jo lahjoittaa useampaankin kirkkoon, mutta se vaan ei ottannut noustakseen. Viimein se luvattiin lahjoittaa Uudenkirkon kirkkoon ja silloin se aivan keveästi nousi merestä ja saatiin laivan kannelle. Tuotiin sitte kirkkoon ja oli alttarin kaunistuksena vuoteen 1884, jolloin kirkkoa restauroidessa silloiset muinaismuistoherrat sen hylkäsivät, ikävä kyllä paikaltaan ja asettivat kuorin pohjoispuoliselle seinälle. Siitä se sitten joutui nykyiselle paikalleen Kansallismuseoon ollen laatuaan kai ainoa koko Pohjoismaissa.[17]

    Kalanin kirko entine alttar taul o pitän tuotama Jerusalemin tempelis ko se oll hävitet taul oll meres. Jotkut merimiehe oli kovas meri häräs ja löysi se taulu he lupasi se Uudelkirkol jos he pelastuva. Uuskirko ja Pyhämaa kirko ova uhrikirko täy antta mitä o luvan muuto tapattu lupajal onnettomus. Alttar taul tuotti mutt vietti Pyhämaaha mutt ei saattu ko ristikonkil sit vietti Laitla siel käve samal taval. Ko Uudell kirkol tuotti nii nätist men ete vaevaka oll. Nyh se o Helsinki museos.[18]

    En dag i fordna tider seglade sjöröfvare fjerranifrån till Putsaari i Nykyrko skär, landstego därstädes och bortröfrade ifrån dervarande kyrka alla dess dyrbarheter, däribland ett altarskåp samt bortförde bytet till sina skepp och afseglade. Någon tid därefter uppkom stark storm. Röfvarskeppet förliste och bytet gick till botten utom altarskåpet, som var af träd. Det slöt på vattnet. Efter stormen kom ett kafferdifartyg seglande i Nykyrko skär. Kaptenen såg altarskåpet simma på vattnet. Han låt lägga ut en båt för att se hvad det var. Skåpet lades i släp. Sjömännen förde det till sidan af fartyget. Kaptenen fann hvad det var och befallde hala upp det på däck. Sjömännen fattade tag i skåpet, men kunde ej, oaktadt alla ansträngningar få skåpet upp på däck. När kaptenen märkte detta, gjorde han det löftet att förära det än till den ena än till den andra kyrkan, blott det skulle lyckas. Därvid uppräcknade han en mängd kyrkor. Det hjälpte ej. Slutligen förbandt han sig att donera skåpet till Nykyrko kyrka. Så det hjälpte. Skåpet halades på däck med största lätthet. Kaptenen höll sitt gifna löfte och förde skåpet till Nykyrko kyrka, där det uppställdes på altarbordet.[19]

Toisessa tarinakokonaisuudessa kaappi tulee jokea pitkin, tarkimmat versiot määrittelevät sen uineen Sirppujokea vastavirtaan Männäisten koskeen saakka.[20] Kaappi ”kaapataan” joesta ja viedään kirkkoon, tai sille tehdään lupauksia kuten meressäkin ja saadaan sitten vietyä suostumuksensa mukaisesti alttarille. 

    Altarskåpet kom simmande mot strömmen uppför Sirppujoki ända till Männäis fors. Där fattade Nykyrkoboarne tag i det och stålde skåpet på altarbordet i sin kyrka.[21]

    Tarinan mukaan oli tämä taideteos uinut rantaan hukkuneesta laivasta. Erään tarinatoisinnon mukaan oli se uinut vastavirtaan pitkin jokea, mistä seurakuntalaiset sen kaappasivat kiinni ja veivät kirkon alttarille.[22]

    Ofvannämnde altarskåp kom flytande uppför Sirppujoki emot strömmen ända till Männäis forss. Skåpet upptogs på land. Man fann det vara ett altarskåp. Det fördes till kyrkan, uppställdes på altarbordet och öppnades.[23]

Kolmannen tarinakokonaisuuden mukaan alttarikaappi löytyy rannalta – meren vai joen, sitä ei tarkenneta – josta se saatiin vietyä helposti yhdellä hevosella Kalannin kirkkoon.

    Uurenkirko alttarkaap löyretti merest. Se ei liikkun rannalt kahre heose vetämän. Vast ko luvatti se Uuttekirkko viäd, nii yksiki heone sen liikutti.[24]

Neljäs tarinakokonaisuus jäi elämään taidehistorian tutkimuksissa. Silloin mainittiin tarinoiden kertovan, että kaappi oli peräisin haaksirikkoutuneesta laivasta ja uinut tai ajautunut rantaan.

    Traditionin mukaan on arvollinen teos eräästä hukkuneesta laivasta uinut rantaan.[25]

    Tästä alttarikaapista kertoo kansantaru, että se olisi ajaantunut maalle vieraasta laivasta, joka tavaroineen ja miehistöineen hukkui sikäläisessä saaristossa. Kalannissa kerrottiin myös uskomustarinoita, jotka tukivat kaapin tulotarinaa, sillä ne vahvistivat ajatusta kaapin taidosta muuttua painavaksi tai kevyeksi tarpeen mukaan sekä sen halusta pysyä Kalannin kirkossa. Näissä tarinoissa ”ryssät” ryöstivät alttarikaapin, joka muuttui niin painavaksi ettei sitä saatu kuljetettua pois. Kun ryöstäjät hylkäsivät kaapin tielle, saivat paikkakuntalaiset vietyä sen kevyesti takaisin kirkkoon. Toisessa versiossa kaappia saatiin vietyä vain kirkkomaan holvatulle portille asti.

    Ryssien ryöstöaikeet. Vanhat ovat kertoneet, että isovihan aikana ryssät ryöstivät kirkon ison kellon ja alttarikaapin ja aikoivat ne viedä mennessään pois. Saivatkin ne viedyksi Isonummen mäkeen asti, mutta siinä tuli tenä. Kuorma seisahtui mäen alle ja siitä ei saatu paikaltaan hievahtamaan. Paikaltaan ei saatu siirtymään, vaikka hevosia pantiin vetämään vaikka kuinka paljon ja miehiä ympäri niin paljo kun joinkin mahtui. Rahkeet ja aisat vaan katkeilivat, mutta kuorma ja reki ei vaan paikaltaan siirtyneet. Kauvan aikaa turhaan ponnisteltuaan oli ryssien pakko siirtää kello ja alttarikaappi pois kuormastaan tien sivuun ja sitte kyllä pääsivät taas eteenpäin. Kun sitte saatiin tietää, että ryssät ne sinne olivat jättäneet, meni pari miestä yksinäisellä härjällä sinne, nostivat kellon ja alttarikaapin rekeen ja toivat taas paikoilleen ja keveästi kulkivat kotiin päin. Oli aivan kuin härkä ei olisi tuntenut mitään kuormaa perässään olevan. Niin keveästi tulivat kotiin päin, vaikka koko ryssien joukko niitä voinut saada poisviedyksi.[27]

    Århundraden förgingo ända till stora ofredens tider. Nykyrko kyrka plundrades på sina dyrbarheter af fienden. Äfven altarskåpet förde soldaterna ut. Då man burit det till stora hvalfporten, gjorde det så svårt matstånd att fienden lemnade det dit. Församlingsboarne återförde skåpet tillbaka i kyrkan.[28]

Alttarikaappi ei suostunut lähtemään kirkosta ulos edes korjaamisen ajaksi. Kyläkirjaston Kuvalehti kertoi, että: ”Kerran ruvettiin kaappia viemään kirkosta ulos korjattavaksi, mutta ristikäytävällä teki kuvakaappi pystyt, niin ettei sitä voitu saada pitemmälle, vaan piti korjauksen toimittaa kirkossa.”[29] Samantyyppinen käsitys liittyi myös Nousiaisten kirkon Pyhän Henrikin sarkofagiin.[30]

Toisaalta ratkaisevalla Kalannista pois viemisen hetkellä kaappi ei enää vastustellut:

    Nyt kansallismuseossa olevan Kalannin kirkon alttarikaapin ryöstivät ryssät isonvihan aikoina. Mutta se kävi niin raskaaksi, että juhdat jaksoivat sitä vetää vain n. 500 m. Turkuun päin. Kaappi oli tuotava takaisin. Käkölän Faari vainaja toi sen kuitenkin hevosellaan Turkuun, silloin kun se tuotiin Kansallismuseoon.[31]

Kertoiko tarina nyt siis uuden viestin: kaappi tiesi, että sitä viedään sen arvolle sopivaan paikkaan. Hevosen helpotukseksi se ei tehnyt pystyjä eikä heittäytynyt painavaksi. Uskomustarinoilla oli useita tehtäviä. Katson niiden kaikkien liittyvän siihen, että alttarikaappi oli ihmeellinen seurakuntalaisille itselleen, ja ennen kaikkea se oli rakas ja merkityksellinen. Se oli todennäköisesti nähtävyys jota tultiin katsomaan kauempaakin. Kaappi muuttui sitä poikkeuksellisemmaksi mitä pidempään se pysyi alttarilla, varsinkin kun monet alttarikaapit oli jo aikoja sitten poistettu sivuseinille, sakaristoihin tai vinteille.[32] Vuonna 1855 Suomettareen kirjoittanut paikkakuntalainen ilmaisi asian näin:

    Meillä on vanha kivikirkko ja sen sisässä semmoinen alttaritaulu, ettei sen vertaista mahda löytyä muualla Suomessa. Ei se komea ole, eikä liian kauniskaan, mutta merkillinen se on kuitenkin.[33]

Tarinoilla voitiin legitimoida kaapin olemassaolo juuri Kalannin kirkossa. Ihmeet ja kaapin halu tulla Kalantiin oikeuttivat sen paikan. Kertomalla mieleenpainuvia ja kirjaimellisesti ihmeellisiä tarinoita nostettiin oman paikkakunnan arvoa, tehtiin Kalanti näkyväksi muiden lounaissuomalaisten paikkakuntien joukossa: meilläpä onkin tällainen kaappi! Kalannin alttarikaappi oli poikkeuksellinen esine ja se ymmärrettiin hyvin Kalannissa ja sen naapuripitäjissä. Poikkeuksellinen esine pyhässä paikassa vaati selitystä ja selitysten oli syytä olla hyviä, suorastaan uskomattomia.[34]

Yliluonnollisista, ihmeellisistä tapahtumista kertomisella on useita ja usein rinnakkaisiakin tehtäviä ja merkityksiä. Tarinaan voidaan uskoa, mutta uskominen on tilanteesta riippuvaa ja voi vaihdella jopa kertomisen kestäessä, kuulijan reaktioista riippuen. Tarinoilla kertoja viihdyttää kuulijoita ja itseään, niillä voidaan varoittaa väärän toiminnan seurauksista tai niiden tavoitteena voi olla fyysisen ympäristön haltuunotto ja merkityksellistäminen. Kuulijaa voidaan koetella tai asettaa naurunalaiseksi. Tarinat voivat myös olla moraalinen kannanotto.[35]

Kertomisen erilaisia käyttötapoja ja tarkoituksia on mielestäni kiinnostava pohtia Kalannin uskomustarinoiden tapauksessa. Tarinat esimerkiksi liittyivät kiinteästi moniin tarkasti määriteltyihin paikkoihin kuten kirkkoihin, mereen, jokeen, jopa tien mutkiin. Kerrottu ihmeellinen tapaus merkitsi paikan erityiseksi, toisaalta paikat ja itse alttarikaappi palauttivat tarinat kerta toisensa jälkeen mieleen ja pitivät niitä yllä.[36] Alttarikaappitarinoiden kertominen saattoi olla myös moraalinen kannanotto. Ehkä juuri seurakunnassa ristiriitaa aiheuttanut kaapin siirtäminen pois paikaltaan ja lopulta myyminen piti kertomuksia yllä 1930-luvulle saakka. Kaappi oli ihmeenomaisesti tullut ja halunnut Kalantiin – miksi se myytiin pois. Toisen tulkinnan mukaan se saatiin myydä pois, koska se ei enää vastustellut. Useissa tarinaversioissa mainitaan, että nykyisin kaappi on Kansallismuseossa, asiaa korostettiin. Tarinoilla on voitu myös pilailla, esimerkiksi koetella paikkakunnalle tulleiden taidehistoria-asiantuntijoiden herkkäuskoisuutta.

Tarinoiden kertominen tai niihin viittaaminen luo omaa todellisuuttaan.[37] Oman aiheeni kannalta oleellista ei ole uskomustarinoiden sisältöön uskominen, vaan se, että ne ovat olemassa, niitä kerrotaan ja ne vaikuttavat mielikuviin. Tärkeää oli luottamus yhteisiin kokemuksiin tarinoinnista ja tieto jaetusta tarinamaailmasta, ei välttämättä lainkaan usko niiden sisältöön.

Kaapin merkitys seurakuntalaisille tuli esille kun se myytiin Valtion Historialliselle museolle vuonna 1903. Aloite tuli museon puolelta. Seurakunta keskusteli kokouksessaan asiasta ja asetti kaapille korkean hinnan, 5 000 markkaa, jota kirkkoherra selitti Muinaistieteelliselle Toimikunnalle.[38] Korkea hinta saattoi tietysti olla myös yksinkertaisesti rahanahneutta, mutta itse tulkitsen sen merkiksi omanarvontunnosta ja esineen poikkeuksellisuuden ymmärtämisestä. Joka tapauksessa hintaa voitiin viranomaisille perustella sillä, että kaappi oli seurakuntalaisille rakas.[39]

Myyntipäätöksen vaikeutta ja sen aiheuttamaa keskustelua kuvaa myös kirkkoherra P. O. Ekkon myöhempi kertomus. Hänen mukaansa myymistä vastustavia oli kokouksessa kehotettu menemään naisten puolelle ja että vastustajat olivat sitten poistuneet ”vesissä silmin”.

    Ne vielä elävät seurakunnan jäsenet, jotka olivat mainitussa kirkonkokouksessa kertovat, että myyntiä vastustavia kehotettiin menemään naisten puolelle, mutta loukkaantuneina siitä, lähtivät he vesissä silmin kirkosta ja näin tuli myynti päätetyksi.[40]

Ekkon lyhyttä mainintaa on syytä hieman pohtia. Eivätkö myyntiä vastustaneet halunneet luopua rakkaasta ja kauniista esineestä ja samalla siihen liittyneestä perinteestä? Vai ymmärsivätkö he kaapin muinaismuistoarvon eivätkä halunneet luovuttaa esineen omistusoikeutta pois seurakunnalta?[41] Tai ehkä he halusivat pitää paikkakunnan maineen kannalta tärkeän esineen Kalannissa. Mutta mitä tarkoitti puhe naisten puolelle menemisestä? Voisiko olla niin, että vastustajat pelkäsivät poismyyntiä ja kaapille annetun lupauksen rikkomista, ja tätä suhtautumista olisi pilkattu naismaisen tunteenomaiseksi ja taikauskoiseksi? Naisten puolelle kehottaminen oli ehdottomasti loukkaus, koska kokouksen osallistujat ja siten myös kyseiset myynnin vastustajat olivat todennäköisesti miehiä. Keskustelu oli ollut poikkeuksellinen, koska siitä kerrottiin myöhemmin Kalantiin kirkkoherraksi tulleelle Ekkolle ja hän mainitsi asian vielä 30 vuotta myymisen jälkeen. Joka tapauksessa keskustelu oli ollut kiivasta ja välejä rikkovaa.

Useissa tarinaversioissa mainittiin tarkasti kaapin paikka: se meni tai vietiin ”eteen”, nostettiin alttarille. Kannatteliko runsas tarinaperinne Kalannin alttarikaappia kirkon alttarilla vuoteen 1884 saakka? Miksi juuri Kalannissa syntyi uskomustarinaperinne? Oliko syynä kaapin erityinen hienous: tarinat säilyttivät hämmästyksen, ylpeys säilytti tarinat.[42]

Entä sisältyykö tarinoihin jokin totuuden siemen? Kalannin maantieteen ja meren keskeisyyden muistaen voi todeta, että kaappi on joka tapauksessa tullut, siis tuotu, mereltä ja jokea pitkin. Jo pelkkä ihmeellisen suuren ja hienon kaapin tulo on ollut ihme. Ja itse kaappi oli ihme, siipiään avaava ja sulkeva, kuviaan ja tarinoitaan paljastava ja piilottava, häikäisevän kirkasvärinen ja kimmeltävä esine. Voisivatko meri, laiva ja hämmästys säilyä tarinaperinteessä viisisataa vuotta? Heinäkuussa 1874 Kalantiin saapuneella retkikunnalla ei todennäköisesti ollut etukäteistietoa kaapin olemassaolosta.[43] Tehtävänä oli etsiä ja dokumentoida taidehistoriallisesti kiinnostavia kohteita. Työt oli jaettu siten, että retkikunnan johtaja Eliel Aspelin vastasi kirjallisista muistiinpanoista ja toiset kolme jäsentä kuvadokumentoinneista. Ryhmä työskenteli Kalannin kirkossa heinäkuun puolivälissä kolme päivää.[44] Tässä ajassa he valmistivat yhteensä 22 dokumenttikuvaa, joista kuuden kohde oli alttarikaappi.

Tuossa vaiheessa kaappi oli esine muiden joukossa, tosin yllättävän suuri ja kokonaisuutena säilynyt. Kaikki retkikunnan kaapista valmistamat kuvat ovat detaljeja eli yhtään kuvaa koko kaapista ei tehty, ei myöskään yleiskuvaa alttari-interiööristä.[45] Retkikunta menetti näin tilaisuuden kuvata kaappi alkuperäisellä paikallaan alttarilla. Kaappi siirrettiin vuonna 1884 kirkon restauroinnin yhteydessä tai viimeistään vuonna 1892 uuden alttaritaulun hankinnan yhteydessä kuoripäädyn pohjoislaivaan. Kaksi ensimmäistä taidehistoriallista retkikuntaa eivät muuallakaan tehneet kokonaiskuvia interiööreistä. Dokumentoinnissa keskityttiin pienempiin kokonaisuuksiin ja detaljeihin. Tämä johtui todennäköisesti retkikunnan kiireestä, rajatummat kohteet olivat helpompia ja nopeampia kuvata. Jos suuriin kokonaisuuksiin ryhdyttiin, olivat ne seinä- ja holvimaalauksia.[47] Interiöörien ja esineiden paikkojen tärkeyttä tutkimuksen kannalta ei vielä osattu hahmottaa. Kalannissa syy yksityiskohtiin keskittymiseen oli todennäköisesti esineen koko. Kaappi oli niin suuri, että sitä oli vaikea kuvata kokonaisuutena ilman jonkinlaista koroketta, eikä sellaista ollut aikaa ryhtyä rakennuttamaan. Tähän viittaa se, että kaikki kuvatut detaljit ovat kaapin alaosasta, jota ylettyi piirtämään lattialta käsin.

Alttarikaapin tarkastelua haittasi myös tummuminen ja voimakas päällemaalaus tai restaurointi, jollainen oli tehty viimeksi 1840-luvulla.[48] Maalausten ja veistosten kaikki detaljit eivät erottuneet kirkkosalin valaistuksessa, joka oli kesästä huolimatta himmeä.[49] Kaappia ei kokonsa vuoksi myöskään voinut kantaa ulos päivänvaloon tarkempaa tarkastelua varten, mitä pienempien puuveistosten kohdalla monin paikoin tehtiin.[50]

Retkikunnan Kalannissa näkemästä alttarikaapista kerrottiin vuonna 1874 kahdessa lehtikirjoituksessa. Åbo Postenissa ilmestyi elokuun ensimmäisenä päivänä todennäköisesti Emil Nervanderin hänelle välitettyihin tietoihin perustunut selostus ja Helsingfors Dagbladetissa 27. elokuuta anonyyminä julkaistu matkakertomus.[51] Molemmissa kirjoituksissa todettiin henkilöhahmojen mahdollinen itäisyys ja mainittiin paikkakunnalla kerrottujen tarinoiden tulkinta kaapin alkuperästä.

Kuvaus Kalannin kaapista sisältyi myös Aspelinin matkan jälkeen kirjoittamaan ja Muinaismuistoyhdistyksen johtokunnalle esittämään kertomukseen. Siinä Aspelin määritteli kaapin ”kreikkalaiskatoliseksi”, tosin kysymysmerkin kera, ja toi esille veistettyjen henkilöhahmojen venäläisyyden tai slaavilaisuuden. Hän myös kertoi paikkakunnalla kuulemansa tarinan alttarikaapin tulosta kirkkoon.[52]

Teksteissä rajoituttiin kuvailemaan kaappia, mitä muuta oikeastaan voitiin tehdä? Kotimaisen keskiaikaisen taiteen tutkimus oli vasta syntymässä, systemaattiseen työhön oli ryhdytty 1870-luvun alussa.[53] Metodeista tärkein oli autopsia, siis kohteen näkeminen itse. Vielä vuonna 1885 Nervander mainitsi puuttuvan autopsian perusteluna ulkomaan apurahalle senaatille osoitetussa hakemuksessaan.[54] Omakohtaisen näkemisen tärkeyttä oli syytä korostaa, koska taidehistorian tutkimusta oli aikaisemmin tehty myös näkemättä kohteita, siis kuviin ja kuvailuihin perustuvana työpöytätutkimuksena. Nyt tavoitteena oli, että tutkijalla oli käytössään oma autopsia ja luotettava dokumentointi. Todellisuus oli kuitenkin se, että tulkinta rakennettiin vaikutelmien, muistin ja lähinnä sanallisen kuvailun varaan, sillä esimerkiksi Kalannin alttarikaapin tapauksessa kuuden detaljikuvan lisäksi muita kuvia ei ollut käytettävissä vielä pitkään aikaan.

Suomesta löytyvistä puuveistoksista ja alttarikaapeista ja niiden yhteyksistä skandinaaviseen tai keskieurooppalaiseen aineistoon ei 1870-luvun alussa ollut olemassa julkaistuja tutkimuksia.[55] Tutkimus perustui siihen, mitä Muinaismuistoyhdistyksen retkillä ja muutamilla muilla retkillä nähtiin ja dokumentoitiin. Muinaismuistoyhdistyksen ensisijainen tavoite oli tiedon kartuttaminen ja sellaisen aineiston kokoaminen, jonka perusteella tutkimusta voitaisiin jatkaa Helsingissä.[56]

Vuoden 1874 retkellä tehtyihin havaintoihin ja tulkintoihin vaikuttivat aikaisemmin nähdyt kohteet. Eliel Aspelin oli osallistunut Nils Månsson Mandergrenin ja Emil Nervanderin johtamalle ensimmäiselle retkelle 1871 ja johti nyt sarjan toista retkikuntaa.[57] Ennen Kalantia retkikunta oli nähnyt alttarikaapit Maskussa ja Lemussa, mutta suurimman huomion herätti suurikokoinen Vehmaan alttarikaappi.[58]

Toisen retkikunnan jäsenillä oli varsin hyvä koulutus, mutta omilla aloillaan. Kotimaan vanhan taiteen tutkimiseen perehdyttävää opetusta ei ollut, retkien oli juuri tarkoitus paikata tätä puutetta. Retkikuntalaisten oli myös ylitettävä perinteisen protestanttisen sivistyneistökasvatuksen muodostama raja. Historiallis-kielitieteellisen tiedekunnan opiskelijoiden koulutus perustui klassiseen sivistykseen ja taidekäsitys antiikin veistotaiteen ja renessanssissa muotoutuneen kuvataiteen tuntemukseen.[59] Pohja antoi kovin vähän välineitä keskiaikaisen taiteen analysointiin. Myös katolisen kirkon tuntemus ja sen taiteen aihepiirien tunnistaminen oli heikkoa. Luterilaisen kuvakulttuurin kanssa yhteiset aiheet kuten Kristuksen kärsimyshistoria oli melko helppo tunnistaa, mutta esimerkiksi Pyhän Barbaran legenda oli aluksi liian kova pähkinä. Kalannin alttarikaapin maalausten kuva-aiheista puhuttiinkin ensin nuoren neitsyellisen pyhimyksen vaiheina, sitten Pyhän Agathan legendana.  Saattoivatko kesällä 1874 Kalannissa kuullut tarinat vaikuttaa taidehistoriallisen tutkimusretkikunnan tulkintoihin kaapista ja sen alkuperästä? Tarinat mainittiin heti tuoreeltaan kahdessa retkikunnan tuottamassa tekstissä. Toinen niistä oli Helsingfors Dagbladin matkakertomus, toinen Aspelinin Yhdistyksen johtokunnalle antama kertomus.

    Kyrkans märkvärdigheters voro ganska många. Bland dem var det mest anmärkningsvärda ett altarskåp om hvilket legenden berättar, att det kommit flytande långsmed den å, som slingrar sig genom Nykyrka socken, och icke kunnat fås i land på något annat ställe än just här, hvarföre det äfven tillfallit denna kyrka.[61]

    Huru skåpet kommit till Nykyrka är obekant. Traditionen förmäler blott att det påträffats i hafvet flytande och troligen beskrifver sig från ett förlist ryskt fartyg. Traditionen säger vidare, att skåpet ’icke fåtts (ei saatu)’ [kirj suomeksi sulkeisiin yläpuollelle] till någon gammal kyrka, hvarföre det samma kom till Nykyrka.[62]

Maininnoista toinen viittaa Sirppujoki-versioon, toinen haaksirikkoutuneeseen laivaan. Missään tutkimusta varten keräämissäni tarinaversioissa nämä aiheet eivät esiinny yhdessä. Mainintojen esittäjät ovat kuulleet siten eri tarinaversiot tai heille on kerrottu nämä aiheet yhdistänyt tarina. Tarinan loppu on molemmilla sama, kaappi ei halua vanhaan kirkkoon vaan haluaa ”uuteen”. Tämä viittaa Kalannin aikaisempaan nimeen Uusikirkko-Nykyrka. Heille on voitu tietysti myös kertoa montakin versiota, joista he ovat valinneet teksteihinsä parhaiten mielessä säilyneen, siis itselleen kiinnostavimman tai merkittävimmän.

Helsingfors Dagbladin kirjoittaja tarttui tarinaversioon, jota nimitti legendaksi ja joka selvästi sisälsi ihmeen. Aspelinin matkakertomuksessa kaappi löytyi merestä kellumasta ja hän esitti selityksenä, että se oli todennäköisesti peräisin haaksirikkoutuneesta venäläisestä laivasta. Kumpikaan kirjoittajista ei esittänyt kaikkein fantastisinta tarinakokonaisuutta Jerusalemin temppeleineen, merirosvoineen ja kyselyihmeineen. He joko eivät kuulleet näitä versioita tai sitten he välttivät kertomasta eteenpäin versioita, joita pitivät tutkimuksen kannalta liian ihmeellisinä.

Retkikunta tulkitsi alttarikaapin olevan peräisin idästä. Åbo Postenin kirjoittaja totesi veistoksilla olevan ”i ögonen fallande rysk prägel”.[63] Helsingfors Dagbladin kirjoittaja piti veistosten henkilöitä ”ryska typen” ja vaikka maalausten henkilöt olivat toisenlaisia, kuvasivat nekin ”troligen någon grekisk-katolsk legend”.[64] Retkikunnan kertomuksessa Aspelin määritteli veistosten olevan ”ryska typen omisskännelig”.[65] Myös retkikunnan tekemistä kuvista järjestetyn näyttelyn näyttelyluettelossa annettiin yksiselitteinen tieto: ”grekisk-katolskt altarskåp”.[66]

Kaapin varhaisten tulkintojen kannalta erityisen kiinnostava on Aspelinin viittaus venäläiseen laivaan (ett förlist ryskt fartyg). Hän myös piti pitkään kiinni itäisyys-tulkinnasta. Siipialttareita käsitelleessä väitöskirjassaan 1878 hän kirjoitti: ”Taidetapa todistaa selvään bysanttilaista taikka oikeammin venäläistä syntyperää.” Hän tosin ihmetteli asiaa ja totesi, ettei hänellä ollut tietoa oliko Venäjällä käytetty siipialttareita. Vuonna 1891 ilmestyneessä Suomen taidehistorian yleisesityksessä hän sanoi kaapin veistosten kasvojen tyyppien, outojen yksityiskohtien ja muutamien kirjainten ”viittaa[van] itäeurooppalaisuuteen”. Asia pohditutti häntä vielä senkin jälkeen kun K. K. Meinander oli jo esittänyt kaapin tekijäksi hampurilaisen Meister Francken piiriä.[67]

Ei liene sattumaa, että Aspelin tarttui kuulemistaan mahdollisesti useista uskomustarinan versioista siihen, jossa oli haaksirikkoutunut laiva. Emme voi tietää, määriteltiinkö laivan kansallisuus hänelle kerrotuissa tarinoissa vai kehittikö hän ajatuksen venäläisyydestä itse. Missään muissa muistiinmerkityissä kertomuksissa laivaa ei määritelty venäläiseksi. Kaapin venäläisyydeksi tulkittu outous ja mahdollisuus, että tarina kertoisi totuuden, eli kaappi olisi peräisin venäläisestä laivasta ja siten Venäjältä, oli varmasti houkuttelevan yksinkertainen mutta toisaalta häiritsevä selitys.

Tässä yhteydessä on kiinnostavaa, ettei alttarikaappiin tunnuttu Kalannin kirkon seinämaalausten restauroinnin yhteydessä vuonna 1884 kiinnitetyn mitään julkista huomiota. Restaurointia johtanut Emil Nervander julkaisi kirkosta ja maalauksista useita perusteellisia artikkeleita mutta vaikeni täysin alttarikaapista. Myös runsaasti Kalannin menneisyyteen liittyviä sanomalehtiartikkeleita kirjoittanut kansakoulunopettaja Fredrik Aalto ohitti kaapin, vaikka selvitti eräässä kirjoituksessaan huolellisesti vasta restauroitujen maalausten kuvaohjelman. Oliko vaikeneminen keino välttää hankala tulkintaongelma?[68]

Eräällä yksityiskohdalla saattaa vielä olla merkitystä. F. A. Söderholmin Suomen Muinaismuistoyhdistykselle vuonna 1907 lähettämästä aineistokokoelmasta löytyy kaappiin liittyneiden uskomustarinoiden lisäksi tieto: ”Ett alldeles likadant altarskåp hade en Nykyrkobo sett uti ett museum i Tyskland under en resa därstädes förnågot år sedan, äfvensom Åbo läns aflidne guvernör baron Cedercreutz uti någon kyrka i Ryssland [kursivointi minun].”[69] Tieto vuosina 1858–1863 Turun läänin kuvernöörinä toimineen ja vuonna 1863 kuolleen Johan Axel Cedercreutzin Venäjällä näkemästä samanlaisesta kaapista on aivan hyvin voitu kertoa retkikuntalaisille Kalannissa. Tarttuivatko he tähän tietoon ja antoivat sen vaikuttaa siihen mitä näkivät? Joka tapauksessa Söderholm tiesi ja muisti Cedercreutzin kertomuksen Venäjällä nähdystä kaapista vielä vuonna 1907. Retkikunnan jäsenet olivat tuntemattoman edessä, kukaan heistä ei ollut erityisen perehtynyt sen paremmin katoliseen kuin venäläiseenkään aineistoon. Kiivastahtisen matkan kuluessa piti kuultua ja nähtyä koettaa seuloa parhaansa mukaan. Tässä tilanteessa kokemusmaailma korvasi vähäisen asiantuntemuksen. Havaintoihin ja tulkintoihin vaikuttivat harrastuneisuus, arkikokemukset ja stereotypiat ja näiden erilaiset yhdistelmät. Harrastuneisuudella tarkoitan esimerkiksi sivistyneistönuorukaisille tuttuja näyttämötaiteita ja kirjallisuutta, mikä tuli esille tutkimusretkestä tuotettujen tekstien pieninä viittauksina draamakirjallisuuden hahmoihin: Mynämäen Flemingien hautamonumentin Ebba Erlandsdotter Bååtin päähine toi mieleen Maria Stuartin, joka oli tuttu hahmo Schillerin samannimisestä näytelmästä, Louhisaaren ”Pirunkamarin” seinään maalatut kasvot ja Kalannin alttarikaapin Teofilus-aihe taas Goethen Faust-näytelmästä ja kenties Charles Gounodin oopperasta tutun Mefistofeleen.[71]

Arkikokemukset vaikuttavat silloin kun tuntemattomia kuvia ja kuva-aiheita koetetaan selittää itselle tutummilla käytänteillä. Näin kävi esimerkiksi kun aikuinen miespaimen tulkittiin tytöksi tai väittelevä Barbara kuuntelevaksi.[72] Todennäköisesti myös nuorten luterilaisten miesten näkemät mutta huonosti tuntemat ikonit vaikuttivat. Esimerkiksi vuonna 1868 valmistuneen Uspenskin katedraalin ikonostaasin kullatut taustat ja ikoniperinteen kuvaustavan asetelmallisuus on voinut vaikuttaa arvaamattoman paljon alttarikaapista nopeasti syntyneeseen vaikutelmaan.

Todennäköisesti myös stereotypiat vaikuttivat. Aikaisemmin nähdystä poikkeavat ihmishahmot näyttäytyivät outoina ja ne tulkittiin itäisiksi, koska sellaisia ne suomalaisessa arkikokemuksen todellisuudessa olivat. Suomen Suuriruhtinaskuntaan ”oudot” kansallisuudet tulivat enimmäkseen laajan Venäjän imperiumin eri kolkilta tai olivat ”tuttuja” ainakin lehtikuvien perusteella.[73] Kalannin alttarin veistetyt hahmot toivat ehkä kaikkein voimakkaimmin mieleen venäjän vanhauskoiset, traditionaaliseen venäläiseen tyyliin pukeutuvat parrakkaat raskolnikit.

Vähäisen asiantuntemuksen ja kokemusmaailmaan nojautumisen vuoksi heille kerrottut tarinat saattoivat vaikuttaa suoremmin ja voimakkaammin kuin ne, toivon mukaan, koulutetuilla tutkijoilla saisivat vaikuttaa. Koska tietoa ei ollut, ei ollut myöskään mitään skaalaa mihin alttarikaapin olisi voinut asettaa. Olettamukset rakennettiin olemassaolevista aineksista. Peruskysymyksenä oli ihmettely miten tällainen kaappi oli tullut Kalantiin. Vaatiko poikkeuksellisuus poikkeuksellisia selityksiä myös tutkijoilta?

Mielestäni on hyvin mahdollista, että retkikunta muovasi tulkinnan kaapin venäläisestä alkuperästä kuulemiensa uskomustarinoiden ja itäisyys-vaikutelmien pohjalta. Mutta mikä alttarikaapissa sitten vaikutti niin venäläiseltä? Helsingfors Dagbladin kirjoittajan mukaan erityisesti veistosfiguurien päälaelta jakauksella olevan pitkän suoran tukan, nykerönenän, kokoparran ja laajan vyötäröltä narulla kiinnisidotun takin tunnisti ”jokainen” venäläistyyppiseksi.[74] Kummallisinta on, että Meinanderkin piti vielä vuonna 1912 veistettyjä hahmoja voimakkaan venäläisinä tyyppeinä. Hän kuvasi figuurien kasvoja ja hiuksia, ja totesi niiden olevan ”ryska nationaltyp, som vi ännu dagligen ha för ögonen”. Toisaalta hän ei epäillyt kaapin pohjoissaksalaista alkuperää.[75] Ristiriita jäi ratkaisematta.

Nykykäsityksen mukaan henkilöhahmojen asuilla ja esimerkiksi kahdessa maalatussa paneelissa näkyvällä käyrällä itämaisella sapelilla oli 1400-luvulla tarkoitus saada aikaan mielikuva tapahtumien sijoittumisesta ”saraseenien”, pakanoiden ja joka tapauksessa vieraan kulttuurin keskuuteen.[76] Kiinnostavaa on sekin, ettei hahmoja tulkittu parroista ja nenistä huolimatta juutalaisiksi. Tätä määrittelyä ei 1800-luvun lopulla ja 1900-luvun alussa olisi mitenkään kainosteltu, ei – hahmoja pidettiin nimenomaan venäläisinä. Monet erilaiset toisiaan risteävät tarinaversiot todistavat rikkaan ja rehevän yhteisen tarinaperinteen olemassaolosta.[77] Kalantilaiset tiesivät 1870-luvulla ja vielä 1930-luvullakin miten heidän kaappinsa oli kirkkoon päätynyt, he olivat tarinaperinteen tiedon jakajien yhteisö. Heinäkuussa 1874 nupullaan oleva kotimaan taiteen historian tutkimus kohtasi tämän poikkeuksellisen esineen ympärille kutoutuneen kansanperinteen. Samalla kohtasivat kaksi erilaista maailman hahmotustapaa: akateemisesti koulutettujen säätyläisnuorukaisten tieteelliseen maailmankuvaan rakentuva oppineisuus ja paikkakuntalaisten perinne. Löytymisen hetkellä traditio oli itse asiassa vahvempi, eikä varsinkaan vuoden 1874 retkikuntalaisilla ollut tarjota tilalle yhtään parempia selityksiä.

Nykyhetkestä katsoen oppineisuus ja perinne olivat tiedon määrässä oikeastaan samalla viivalla, molemmilla oli yhtä vähän tietoa kaapin alkuperästä. Yhteistä oli myös kaapin alkuperän ja poikkeavuuden selittämisen tarve. Retkikunnan tulkinta oli väärä samoin kuin luonnontieteellisestä näkökulmasta katsoen kalantilaisten tarinat merivedestä selviävästä maalatusta kaapista. Me pidämme tarinoita itsestäänselvästi fantastisina, mutta samalla on hyvä muistaa kysyä: Miten taidehistorian tieto muodostuu? Millaisiin lähteisiin perustuvat tietomme Kalannin alttarikaapista? Kuinka paljon mielikuvat ja odotukset ovat muovanneet esimerkiksi alttarikaapin hankintahistoriasta ja vaiheista tehtyjä päätelmiä?

Tieteen tapa hahmottaa taiteen historiaa ja käsitellä ja kuvata esinettä oli 1870-luvulla vasta muotoutumassa. Kansanperinteellä taas oli vahva ja pitkään kehittynyt tapa kertoa ja käsitellä asiaa. Tarinoiden vahvuus oli siinä, että ne sitoivat yhteen esineen, sen käyttäjät ja paikat ja antoivat mieleenpainuvan selityksen alttarikaapin menneisyydestä. Kalantilaiset eivät kertoneet tarinoita siksi, että heillä ei vielä ollut tieteen luomaa ”oikeaa” historiallisiin tosiasioihin perustuvaa tieteellistä tietoa kaapista, jonka olisi sitten väistämättä pitänyt korvata uskomustarinoiden tieto. Tarinoilla oli eri tehtävä, ne olivat osa yhteisön sosiaalista koheesiota.

Tarinoihin piti retkikunnan suhtautua periaatteessa positiivisesti, ne olivat kerättäviä ja dokumentoitavia aineettomia muistoja. Tarinoiden muistiinmerkitseminen kuului ensimmäisen taidehistoriallisen tutkimusretken ohjelmaan.[78] Toisen tutkimusretken tavoitteisiin kansanperinteen keruuta ei enää sisällytetty, koska työ oli liian aikaavievää – ei niinkään siksi, ettei tarinoita olisi pidetty tärkeinä.[79] Asenne oli suotuisa, mutta tajusiko retkikunta törmänneensä isoon tarinastoon vai näkyikö heille siitä vain pilkahduksia, kuin tähtiä oksiston lävitse? Saattoivatko he nauttia tarinoista vai olivatko ne heille vain mahdollisia tutkimusta hyödyttävien faktojen lähteitä?

On tärkeää miettiä mitä tapahtui, kun paikkakunnalle tuli tutkijoita, joilla oli toisenlainen, vaikkakin taidehistorian oppiaineen nykykäsityksen kannalta kehittymätön, suhtautuminen esineeseen kuin mitä traditionaalinen seurakuntalaisten suhtautuminen oli. Mitä ylipäätään tapahtui kun Muinaismuistoyhdistyksen retkikunnat saapuivat eri paikkakunnille? Tuntemattomat herrasmiehet pitivät kirkkojen ullakoille ja tapulien vinteille kauan sitten kannettuja rikkinäisiä puukuvia hienoina, naputtelivat seiniä ja nostelivat innosta huudahdellen rääsyiksi kuluneita kangaskappaleita puhuen museoitavista aarteista. Syntyikö paikkakuntalaisten ja ”muinaismuistoherrojen” välille minkäänlaista yhteisymmärrystä? Näiltä herroiltahan kalantilaiset saivat nyt yhtäkkiä kuulla, että kaappi heidän alttarillaan oli tutun, rakkaan ja kunnioitetun sijasta omituisen itäinen ja peräti ”kreikkalaiskatolinen”.

    Hiljaisuus jolloin koko maailman kulku pysähtyi. Sinun kasvoillasi maan koko kauneus. Huulesi, karmiininpunaiset kuin tuleva hedelmä, raottuvat kuin tuskassa. Hymy kuin vainajalla. Nyt elämä ojentaa käden kuolemalle. Liitetään yhteen ketju, joka yhdistää tuhannet kuolleet sukupolvet niihin tuhansiin sukupolviin, jotka ovat tuleva. (Edvard Munch, suom. Mikko Kilpi.)[1]

Ylläoleva sitaatti on osa Edvard Munchin (1863–1944) käsikirjoitusta Hyvän ja pahan tiedon puu (Kunskabens træ paa Godt og Ondt) (n. 1913), joka sisältää sekä piirroksia että proosarunoja. Runo liittyy Munchin teokseen Madonna, josta taiteilija teki lukuisia erilaisia versioita eri tekniikoin.  Proosarunonsa eri versioissa Munch liittää madonnateemansa sukupolvien ketjuun – hedelmöittymisen, syntymän, elämän ja kuoleman kiertokulkuun. Viittauksellaan sukupolvien ketjuun taiteilija siirtyy yksilönäkökulmasta ihmislajiin ja yhdistää teoksensa evoluution aihepiiriin, joka oli erittäin ajankohtainen teoksen syntyajankohtana 1800- ja 1900-lukujen vaihteessa.

Munchin madonna-aiheen voi puolestaan nähdä yhtenä lenkkinä madonnakuvien pitkässä ketjussa. Madonna, Neitsyt Maria, on yksi länsimaisen taiteen keskeisimpiä henkilöhahmoja, jolle on kirkkotaiteessa annettu lukuisia erilaisia rooleja. Eri aikakausina ja eri kulttuureissa Mariaan liitetyt visuaaliset attribuutit, kuten hänen ikänsä, vaatetuksensa, kasvonpiirteensä, tunneilmaisunsa ja elekielensä ovat vaihdelleet. Toisinaan on korostettu Marian neitseellisyyttä ja toisinaan hänen äidillisyyttään; toisinaan Marian iloa ja toisinaan hänen suruaan. Munchin Madonna-litografian (1895–1902) tunnetunta versiota hallitsevat alastoman naishahmon ekstaattiset kasvot, alaston yläruumis sekä kuvan kehyksiin sijoitetut spermakuviot ja sikiöhahmo. Kuvaa on mahdollista tarkastella evoluution näkökulmasta, ja teoksen provokatiivisuus liittyy sen kytkökseen kristilliseen traditioon. Madonna-aihe on osa Munchin pääteokseksi miellettyä Elämänfriisiä. Reinhold Hellerin mukaan taiteilija pohti Elämänfriisinsä yhteydessä, kuinka esittää kuolemattomuutta koskevia ajatuksia aikana, jolloin tiede ja evoluutio olivat korvaamassa uskoa kristilliseen perintöön. Evoluutioteoria johti Munchin uudenlaiseen ideaan kuolemattomuudesta, joka korosti ihmisen maanpäällisen elämän jatkuvuutta pikemminkin kuin kuolemanjälkeistä ikuisesti jatkuvaa pelastusta tai tuomiota. Kuten Heller toteaa, kristillisen ikonografian teemat, jotka olivat ravinneet länsieurooppalaista taidetta yli tuhat vuotta, olivat muuttuneet yhtä historiallisiksi kuin itse uskokin, kykenemättömiksi tyydyttämään Munchin kiinnostusta oman aikansa sisältöihin ja ilmaisuun. Abstraktit käsitteet Munchin taiteessa pohjautuivat usein subjektiivisesti tulkittuihin tilanteisiin. Taiteilija kuvasi universaaleja inhimillisiä tunteita omien kokemustensa siivittämänä. [2]

Munch eli lapsuutensa uskonnollisessa perheessä. Hänen nuorena tuberkuloosiin kuollut äitinsä Laura Munch jätti lapsilleen perinnöksi kirjeen, jossa ohjeisti lapsiaan rakastamaan Jeesusta Kristusta yli kaiken ja varoitti heitä kääntämästä hänelle selkäänsä. Samassa yhteydessä äiti myös toivoi lastensa isän Christian Munchin opettavan heille tien luokseen taivaaseen. Hellyyden ja kiivauden välillä tasapainotellutta lääkäri-isäänsä Christiania Edvard taas on kuvaillut mielipuolisuuteen saakka uskonnolliseksi.[3] Nuoruudessaan Munch vietti aikaansa anarkistisen norjalaiskirjailijan Hans Jaegerin (1854–1910) ympärille ryhmittyneiden Kristiania-boheemien kanssa. Ryhmään kuului naturalistisia taiteilijoita ja kirjailijoita, jotka kritisoivat porvarillista elämäntapaa, puolustivat vapaata rakkautta ja pyrkivät kuvaamaan elämää sellaisena kuin se oli eletty.[4] Kristiania-boheemien arvot olivat jyrkän ristiriitaisia suhteessa Munchin isän edustamaan arvomaailmaan, mikä aiheutti nuoressa taiteilijassa sekä voimakasta kapinahenkeä että syyllisyydentunnetta erityisesti isänsä kuoleman aikaan vuonna 1889.

Omakohtaisten elämänkokemustensa lisäksi Munch sai taiteeseensa rakennusaineksia muun muassa Berliinin Zum Schwarzen Ferkel -piiristä, erityisesti puolalaisen kirjailijaystävänsä Stanislaw Przybyszewskin (1868–1927) kautta, joka johdatti Munchin monien ajankohtaisten luonnontieteellisten ideoiden äärelle, kuten Ernst Haeckelin (1834–1919) ajatteluun. Jenan yliopistossa professorina toiminut Haeckel tunnetaan Darwinin ajatusten popularisoijana, vaikka etenkin hänen teoriansa monistisesta panteismista eroaa materialistisesta darwinismista. Munchin lisäksi Haeckelin ajatukset inspiroivat monia taiteilijoita erityisesti saksalaisella kielialueella, mutta myös sen ulkopuolella.[5]

Artikkelissa analysoin taiteen, uskonnon ja luonnontieteen suhdetta Munchin kuvissaan ja kirjoituksissaan varioiman madonnateeman kautta. Kiinnostukseni kohdistuu erityisesti Munchin taiteen ja Haeckelin monismin suhteeseen, jossa darwinistinen evoluutioteoria on liitetty ajatuksiin kristallisaatiosta. Artikkelissa evoluutio viittaa yhtäältä luonnontieteelliseen kehitysoppiin ja toisaalta madonnakuvaston kehitykseen. Selvitän, kuinka nämä säikeet yhdistyvät Munchin madonnateemassa. Aluksi tarkastelen Munchin madonna-aiheen kehittymistä ja sen asemaa Elämänfriisissä ja esittelen aiheelle vertailukohtia kristillisestä kuvatraditiosta ja aikalaistaiteesta. Tämän jälkeen analysoin Madonna-teoksen ja evoluution suhdetta Haeckelin ajattelun ja Munchin omien kirjoitusten kautta. Evoluution lisäksi keskeisiä käsitteitä ovat kristallisaatio ja metabolismi.

Tärkeimpiä lähteitäni ovat Haeckelin ”Der Monismus als Band zwischen Religion und Wissenschaft/Monism as Connecting Religion and Science” (1892), Stanislaw Przybyszewskin artikkeli ”Das Werk des Edvard Munch/The Work of Edvard Munch” (1894), Shelley White Cordulackin Edvard Munch and the Physiology of Symbolism (2002) sekä Barbara Larsonin ja Fae Brauerin toimittama The Art of Evolution. Darwin, Darwinisms, and Visual Culture (2009). Hyödynnän myös lukuisia muita Munchin kuviin ja teksteihin liittyviä tutkimuksia. Munch alkoi kehitellä idea Elämänfriisisiinsä Pariisin Saint Cloudissa vuonna 1889 espanjalaisesta tanssista ja romanialaisesta laulusta innoittuneena. Saint Cloudin päiväkirjassaan, epävirallisessa manifestissaan Elämänfriisiä varten Munch kirjoittaa halustaan maalata todellisia, eläviä ihmisiä, jotka hengittävät, tuntevat, kärsivät ja rakastavat.[6] Teksti sisältää myös osan, joka selkeästi liittyy Munchin madonna-aiheeseen korostaen sen pyhyysulottuvuutta.

    Hän sulkee silmänsä ja kuuntelee suu avoinna ja värisevänä niitä sanoja, joita mies kuiskailee hänen hiuksiinsa. […] Nuo kaksi eivät tuona silmänräpäyksenä ole vain he itse, he ovat rengas tuhansien sukupolvien ketjussa, joka liittää suvun toiseen. Ihmisten pitäisi ymmärtää kuvaan sisältyvä pyhä ja mahtava, ja heidän pitäisi ottaa hattu pois päästään kuin kirkossa. (Edvard Munch, suom. Mikko Kilpi.) [7] 

Jo varhaisessa manifestissaan Munch siis rinnastaa maallisen rakkauden ja uskonnollisen kokemuksen. Taiteilija viittasi madonnateemansa uskonnollisuuteen myös myöhemmin, esimerkiksi 1920-luvun käsikirjoituksessaan Hullun runoilijan päiväkirja: “Tietyt yksityiskohdat kuten äiti sikiön kanssa – kuvaten sanassa ja piirroksessa korkeinta silmänräpäystä ihmisen elämässä […] Kuten syntymä ja kuolema tämä pitäisi kehystää alttaritauluksi”. (Edvard Munch,  suom. Sari Kuuva.) [8] Munchin tekstien ja teosnimen lisäksi madonna-aiheen uskonnollisuus korostuu myös naishahmon päätä piirroksissa, maalauksissa ja grafiikassa kehystävän sädekehän kautta. Maalauksissa ja monivärisissä painotöissä sädekehän väri on syvän punainen, mikä herättää mielikuvia rakkaudesta, verestä ja tuskasta. Vaikka sädekehän voi nähdä myös jonkinlaisena pantana tai päähineenä, se on yksityiskohta, jonka kautta aihe liittyy kuvauksiin naisjumaluuksista, kuten Istar tai Astrate, hedelmällisyyden ja kuoleman jumalattaret, joiden attribuutti on kuu.[9] Kuunvalo mainitaan toisinaan myös Munchin madonna-aiheeseen liittyvissä proosarunoissa, joiden yksityiskohdissa on vaihtelua:

    Kuunvalo liukuu yli kasvojesi – jotka ovat täynnä kaikkea maallista tuskaa ja kauneutta. Sinun huulesi ovat kuin kaksi rubiininpunaista käärmettä ja verentäyteiset kuin karmiininpunainen hedelmä – ne avautuvat lempeästi, vaikkakin tuskaisasti, ruumiin hymy – Nyt sukupolvet toisiinsa liittävä ketju on lähtenyt etenemään – Yhtenä kehona me liu’umme suurelle merelle – pitkillä aalloilla, joiden väri vaihtelee syvästä violetista verenpunaiseen.(Edvard Munch, suom. Sari Kuuva.)[10]

Sekä artikkelin alussa siteerattu proosaruno että edellä siteerattu katkelma sisältyvät Munchin piirros- ja tekstikokoelmaan Hyvän ja pahan tiedon puu (n. 1913). Madonna-aiheen lisäksi jälkimmäinen sitaatti on toisinaan liitetty myös Munchin piirroksiin ja litografiaan Rakkauden aalloissa (1896), jossa on madonnamaisen naishahmon rinnalle on asetettu mieshahmo.[11] Erona aiempaan sitaattiin, jälkimmäisessa tekstissä mainitaan kuunvalo, meri, aallot ja violetti väri. Monet madonna-aiheisista teksteistä alkavat kuun valaisemasta kauneudesta ja etenevät kohti kuolemaa ja ideaa sukupolvien ketjusta.

Elämänfriisi, jonka työstämistä Munch jatkoi läpi elämänsä, sisältää madonna-aiheen lisäksi monia muitakin hänen tuotantonsa pääaiheita, kuten Suudelma, Vampyyri, Melankolia, Huuto ja Kuolema sairashuoneessa. Friisi kehittyi ja laajeni vähitellen ja sitä esiteltiin  erilaisissa kokoonpanoissa 1890-luvulta lähtien. Esimerkiksi vuonna 1902 friisi esiteltiin Berliinissä otsikolla: ”Näyttely elämän kuvista”. Madonna sijoittui Berliinin friisiversiossa teemaan “Rakkauden siemen”. Muita teemoja olivat “Rakkaus, joka kukoistaa ja kuolee”, “Elämisen ahdistus” ja “Kuolema”.[12] Madonna oli viimeinen teos teemassa “Rakkauden siemen” ja sitä edelsivät esimerkiksi teokset Tähtiyö, Silmätysten ja Suudelma. Temaattisesti Berliinin versio friisistä eteni Åsgårdstrandin rantamaisemasta kuvaukseen miehen ja naisen toisiinsa tuntemasta vetovoimasta ja heidät yhteensulauttavasta suudelmasta. Suudelmasta teossarja etenee hedelmöittymisen hetkeä kuvaavaan Madonnaan. Seuraava teema “Rakkaus, joka kukoistaa ja kuolee”, alkaa teoksella Tuhkaa, joka kuvaa miehen ja naisen epätoivoa ja katumusta lankeemuksen jälkeen. Seuraava teos sarjassa on Vampyyri, jossa nainen esitetään hallitsevana hyväksikäyttäjänä ja mies passiivisena alistujana. Vampyyria taas seuraavat muun muassa Elämäntanssi, Naisen kolme elämänvaihetta, Mustasukkaisuus ja Melankolia. Elämäntanssissa mieshahmo tanssii puna-asuisen hedelmällisessä iässä olevan naisen kanssa, kun nuori nainen vaaleassa asussaan ja iäkkäämpi nainen tummassa asussaan pysyttelevät tarkkailijoina. Mustasukkaisuus ja Melankolia kuvaavat miehisiä tuntoja rakkaussuhteen katkeamisen jälkeen. Tämän jälkeen Elämänfriisi etenee kohti ahdistuksen tematiikkaa teoksissa Ahdistus, Ilta Karl Johanilla, Punainen villiviini, Golgata ja Huuto. Viimeistä osaa friisistä hallitsee kuolemateema, joka sisältää muun muassa teokset Kuolema sairashuoneessa, Kuollut äiti ja lapsi ja Metabolismi. Madonnan lisäksi Elämänfriisissä on muitakin teoksia, jotka sisältävät viitteitä kristilliseen ikonografiaan, kuten Golgata ja syntiinlankeemuksen aihepiiriin liittyvä Metabolismi. Madonna-teoksessa on myös monia visuaalisia yhteyksiä Elämänfriisin muihin teoksiin, kuten naishahmon alastomuus, hänen avoimet hiuksensa ja hahmon takana olevat aaltoviivat, jotka ovat keskeisiä myös teoksissa Ahdistus ja Huuto.

Madonna-teoksesta käytettiin 1800- ja 1900-lukujen vaihteen näyttelyissä myös nimiä Elskende kvinne ja Liebendes Weib eli Rakastava nainen. Nimistä avautuu erilaisia näkökulmia naiseuteen: mielikuvat pyhistä neitseistä ja äitihahmosta sulautuvat kuvaan rakastelevasta naisesta, ja aihe yhdistyy paitsi Neitsyt Mariaan, myös Eevaan ja syntiinlankeemuksen tematiikkaan. Saksalaisissa näyttelyissä teoksen nimi oli toisinaan Monna, koska nimi Madonna näyttäytyi liian uskaliaana 1900-luvun alussa.[13]

Munch teki Madonna-teoksestaan lukuisia versioita – piirroksia, maalauksia ja grafiikkaa. Munchin taiteen sarjallisuutta ja teosten lukuisten eri versioiden suhdetta toisiinsa on käsitelty tiheästi viime vuosikymmenten Munch-kirjallisuudessa.[14] Tarkasteltaessa Munchin luonnoksia ja piirroksia madonna-aiheesta taiteilijan voi esimerkiksi havaita kokeilleen erilaisia vaihtoehtoja madonnahahmon asemoimisessa kuvaan. Toisinaan naisen kasvot kääntyvät oikealle ja toisinaan vasemmalle, ja myös hänen käsiensä asennot vaihtelevat. Erityisesti Tutkielma Madonnaa varten -nimisessä piirroksissa näkyy korjauksia ja vaihtoehtoisia ääriviivoja. Kuten Magne Bruteig on todennut, ääriviivojen kautta näyttäytyy väläys aktuaalisesta piirtämisprosessista. On myös mahdollista, että piirroksen aaltoilevat viivat ovat toimineet inspiraatioina maalausten ja litografioiden taustaa hallitseville voimakkaille aaltoileville viivoille. Vaikka aaltoilevat viivat kuuluivat Art Nouveaun tyylikeinoihin, Munchin teoksissa nämä viivat eivät ole pelkästään dekoratiivisia, vaan myös ekspressiivisiä.[15]

Nykyään Madonna-maalauksesta tunnetaan viisi versiota, jotka on tehty vuosina 1894–97. Näiden lisäksi on ollut kuudeskin maalaus, jota esiteltiin näyttelyissä 1890-luvulla, mutta teoksen nykyinen sijainti on tuntematon.[16] Maalauksen eri versioiden välillä on selkeitä eroja – sekä väreissä että sivellintekniikassa.[17] Maalausten lisäksi Munch on käsitellyt madonnateemaa etsauksessaan (1894) ja litografioissaan. Litografisesta Madonnasta (1895–1902) on tehty lukuisia erilaisia vedoksia, joiden värityksessä ja rajauksissa on eroja. Sekä etsauksissa että osassa madonna-aiheen litografisia versiota madonnahahmoa kiertää kehys, joka sisältää spermakuvioita ja sikiöhahmoja. Etsauksessa on kaksi sikiöhahmoa ja litografiassa yksi. Etsauksessa sikiöhahmot on sijoitettu päällekkäin teoksen vasempaan reunaan siten, että alempi hahmoista on käpertynyt siköasentoon ja ylempi näyttää olevan seisovassa asennossa. Kuvaustapa saattaisi viitata yksilön kehitykseen. Spermakuvioita ja sikiöhahmoja sisältävät vedokset kytkevät aiheen maalauksia selkeämmin evoluutioteemaan. Madonna-etsauksen on arveltu muistuttavan kadonnutta versiota Munchin Madonna-maalauksesta, kun litografioissa taas on selkeitä yhteyksiä säilyneisiin versioihin maalauksista.[18] Kun Munch käsitteli maalaustensa aiheita grafiikan keinoin, hänen kuvansa tyypillisesti kääntyivät peilikuviksi, mutta litografisessa versiossa Madonnasta näin ei tapahdu.[19] Tässä mielessä litografinen versio aiheesta vaikuttaa itsenäiseltä teokselta, mihin viittaa myös erilaisten värikokeilujen suuri määrä.

1800-luvun lopussa keskusteltiin kiivaasti Madonna-teoksen mallista. Mallin kasvonpiirteitä on verrattu esimerkiksi Munchin äitiin, taiteilijan nuoruudenrakkauteen Millie Thaulowiin ja norjalaiskirjailija Dagny Jueliin, joka vietti aikaansa Berliinin Zum Schwarzen Ferkel -piirissä ja avioitui sittemmin Stanislaw Przybyszewskin kanssa. Munch itse väitti, että kyse oli anonyymista mallista Berliinissä. Todennäköisesti Munch yhdisti Madonna-teoksessaan studiomallien piirteitä tuntemiinsa naisiin, muistettuihin ja ideaalisiin.[20] Munchin tuotantoon kuuluu myös piirros Madonna kirkkomaalla (1896), joka sekin on yhdistetty muistoon taiteilijan varhain kuolleesta äidistä. Teoksessa madonnahahmo sädekehineen ja pitkine tummine hiuksineen seisoo autiolla kirkkomaalla hautakivien joukossa. Maalauksen vasemmassa kulmassa on  pieni luurankohahmo, joka poseeraa Cupidon tavoin jousineen ja nuolineen. Luurankohahmon sijainti muistuttaa sikiöhahmon sijainnista Munchin Madonna-litografiassa.[21]
Kiinnostavia yksityiskohtia piirroksessa ovat myös madonnahahmon hameen puunlehtikuviot. Kuten Cordulack on huomauttanut, kuviolliset vaatteet ovat yksi Munchin taiteen monimerkityksisistä ominaispiirteistä ja niitä esiintyy esimerkiksi muotokuvassa taiteilijan sisaresta Ingeristä (1892) sekä teoksissa Kuolema sairashuoneessa (1893) ja Perintö (1897–99).[22] Perinteisessä saksalaisessa aiheessa Ährenkleidjungfrau Neitsyt Marian vaatteet oli koristeltu viljantähkillä, mikä herättää ajatuksia hedelmällisyydestä ja uudesta elämästä.[23] Syksyn kuolleet lehdet Munchin Madonna-hahmon hameessa taas viittaavat täysin vastakkaisiin merkityksiin – kuolemaan, maatumiseen ja elämän kiertokulkuun. Myös Perintö-teoksessa lehtikuviot ovat naishahmon hameessa. Teoksessa kuvatun lasta sylissään pitelevän äidin voi mieltää muunnelmaksi madonna ja lapsi -aiheesta. Munchin teoksessa kristillinen aihe on siirretty sukupuolitautien klinikalle ja perityn sairauden merkit ovat havaittavissa lapsen iholla. Perinnöllisyys oli keskeinen teema 1800-luvun lopun luonnontieteessä ja se askarrutti Munchia, joka pelkäsi perineensä vanhemmiltaan “sairauden siemeniä” – isältään taipumuksen hulluuteen ja äidiltään keuhkotautiin. Koska Munch näki oman sukupuunsa varsin lohduttomassa valossa, hän päätti jo varhain omistautua taiteelleen ja jättää perheen perustamatta.[24]

Sekä Munchin Madonna-teoksen eri versioita että aiheen suhdetta muihin Elämänfriisin aiheisiin voi siis lähestyä evoluutioteeman kautta. Lisäksi Munchin madonna-aiheen evoluutiota on mahdollista tarkastella suhteessa kristilliseen kuvatraditioon ja aikalaistaiteeseen. Kuten esimerkiksi Werner Hofmann on ehdottanut, Munchin Madonna voidaan liittää keskiajalta alkaneeseen mystis-eroottiseen madonnakulttiin.[25] Munchin madonnahahmon ilme on monitulkintainen – kasvoilta voi lukea ekstaattisuuden lisäksi tuskaa ja surua. Munchin teoksessa on selkeitä kosketuskohtia barokin kuviin ekstaattisista naispyhimyksistä, kuten Gian Lorenzo Berninin (1598–1680) Pyhän Teresan hurmioon (1645–52). Negatiivisilla tunteilla, tuskalla ja surulla, on puolestaan suorempia yhteyksiä esimerkiksi Mater Dolorosa -aiheeseen, joka kuvaa Marian kokemusta poikansa kärsimyksestä ja kuolemasta.

Vaikka madonnahahmo on Munchin maalauksessa Hellerin mukaan asetettu tavanomaiseen 1800-luvun poseerausasentoon, on asennolla yhteyksiä myös klassiseen kreikkalaiseen veistokseen kuolevasta Niobidista.[26] Munchin Madonna-teoksissa kuolemantunnelmaa ruokkii muun muassa kuvien tumma tausta. Myös madonnahahmossa on nähty viitteitä kuolemaan esimerkiksi naisen silmien ympärillä olevien tummien kuoppien vuoksi. Toisaalta naishahmon suljetut silmät voivat viitata myös uneen, mikä yhdistää Munchin teosta aiheeseen Neitsyt Marian kuolonuneen nukkuminen, jolla puolestaan on yhteyksiä aiheeseen Marian taivaaseenastuminen. Myös sikiöhahmo Munchin Madonna-litografiassa herättää mielleyhtymiä kuolemaan muun muassa pääkallomaisen päänsä vuoksi. Munchin teoksessa sekä madonnahahmo että hänen lapsensa on siis kuvattu kuolevaisina hahmoina. Toisin kuin kristillisessä taiteessa, Munchin Madonnassa pelastuksen mahdollisuus näyttäytyy pikemminkin lajin kuin yksilön näkökulmasta.

Kristillisen ikonografian näkökulmasta Munchin kuvaama alaston, siittiöiden ympäröimä madonnahahmo toimii maallisena vastakuvana Marian ilmestykselle, joka toisinaan yhdistyy inkarnaatioon. Inkarnaatiossa eli lihaksi tulemisessa Neitsyt Maria hedelmöittyy Pyhän Hengen välityksellä, jota usein symbolisoi taivaasta lankeava valonsäde. Vaikka sekä Munchin Madonna että inkarnaatioaihe liittyvät sikiämisen tematiikkaan, visuaalisena representaationa Munchin teoksella on läheisempiä yhteyksiä erityisesti 1600-luvun Espanjassa suosittuun aiheeseen synnitön sikiäminen (Inmaculada), joka viittaa Neitsyt Marian omaan syntyperään. Aiheen avulla haluttiin korostaa Marian puhtautta ja tahrattomuutta.[27] Sekä Munchin teoksessa että synnittömässä sikiämisessä madonna on päähahmo, joka on usein asetettu kohtumaista taustaa vasten. Koska Munch liitti madonna-aiheeseensa ajatuksia sukupolvien ketjuista, voidaan aihe rinnastaa myös teoksiin, jotka kuvaavat pyhää sukua.

Kristillisen taiteen lisäksi Munchin madonna-aiheelle on etsitty vertailukohtia myös profaanista aikalaistaiteesta. Teosta on verrattu esimerkiksi Dante Gabriel Rossettin (1828–1882) Beata Beatrixiin (1872), Odilon Redonin (1840–1916) teokseen La Mort, mon ironie dépasse toutes les autres (1887), Fernand Khnopffin (1858–1921) teokseen Istar (1888), Paul Gauguinin (1848–1903) teokseen Madame la mort (1891) ja Franz von Stuckin (1862–1928) teokseen Die Sünde (1893), kuten myös moniin Max Klingerin (1857–1920) ja Nabis-ryhmän teoksiin.[28] Vaikka Munchin ja hänen aikakaistaiteilijoidensa teosten välillä on monia kaltaisuuksia, hänen madonna-aiheensa esikuvaksi ei kuitenkaan voida asettaa mitään yksittäistä kuvaa, vaan se voidaan pikemminkin rinnastaa erilaisiin kuvatyyppeihin – suoremmin ja epäsuoremmin. Munchin madonnateema liittyy läheisesti myös hänen taiteensa moniin muihin aiheisiin, kuten teokseen Metabolismi, jota käsittelen tarkemmin artikkelin loppupuolella.

Visuaalisten esikuvien lisäksi Munchin Madonnan taustalta voi hahmottaa kirjallisia vaikutteita. Esimerkiksi Charles Baudelaire (1821–1867) laajensi teoksessaan  Pahan Kukkia (Les Fleurs du mal) (1857) madonnasymbolin merkitystä hieman samaan tapaan kuin Munch taiteessaan. Esimerkiksi runossa “Madonnalle – Espanjalaistyylinen pyhäinkuva” (“À une madone – ex-voto dans le goût espagnol”) madonnaan liitetään runsaasti perinteisiä tunnusmerkkejä kuten kruunu, sininen väri, valkoinen, kulta, hopea, valo, kynttilät, kukat, ruusut, kuu, tähdet ja käärme, jota Maria tallaa jalkoihinsa ja seitsemän veistä, jotka lävistävät hänen sydämensä. Kaikki nämä attribuutit liittyvät Marian perinteiseen ikonografiaan ja muistuttavat esimerkiksi espanjalaisista suitsukkeiden ja musiikin säestämistä pääsiäiskulkueista, joiden yhteydessä kristillisiä veistoksia, erityisesti Maria- ja Kristus-hahmoja, kuljetetaan kylien ja kaupunkien kadulla. Epätavanomaisempaa on Baudelairen runon lyyrisen minän maallinen intohimo madonnaa kohtaan, joka näyttäytyy esimerkiksi seuraavissa sanoissa: “Mustasukkaisuudestani leikkaan/sinulle, Madonnalle, kuolevaiselle,/viitan, alkeellisen, jäykän,/raskaan ja epäluuloilla silatun, eikä/sitä kirjota helmillä vaan/kyynelilläni! – Niin kuin vartiokoju se/sulosi kätkee./Vaatteesi leikkaan Halustani, värähtelevästä, läikkyvästä – /Halustani, joka/nousee, sitten laskee: huipulla huojuu, aallon-/pohjassa lepää – suudelmin se/verhoaa vaaleanruusuisen vartesi.” (Charles Baudelaire, suom. Antti Nylén.)[29] Munchin tiedetään lukeneen kiinnostuneena Baudelairen lyriikkaa ja jopa kuvittaneen hänen runojaan, mihin palaan myöhemmin.

Munchin ja Baudelairen madonna-aiheita yhdistää madonnahahmon inhimillistäminen ja maallistaminen ja perinteisesti pyhäksi mielletyn naishahmon erotisoiminen. Baudelairen runossa madonnahahmoon yhdistetty mustasukkaisuus, halu ja epäluuloisuus ovat keskeisiä tunteita myös Munchin Elämänfrissä. Esimerkiksi teosnimessä Mustasukkaisuus mainittu tunne on Munchin kuvissa liitetty raamatulliseen syntiinlankeemuksen aihepiiriin. Barbara Larson on artikkelissaan “Darwin’s Sexual Selection and the Jealous Male” (2009) tarkastellut Munchin Mustasukkaisuus-teosta darwinismin näkökulmasta. Kuten Larson ja monet Munch-tutkijat ovat todenneet, on Munchin kuvaamilla kohtalokkailla naisilla usein pitkät hiukset, jotka toisinaan näyttävät elävän omaa elämäänsä, liukumalla tai leijailemalla kohti mieshahmoja ja jopa ympäröimällä heidät.[30] Naisen aaltoilevilla, pitkillä hiuksilla on keskeinen rooli myös Munchin aiheissa Vetovoima, Ero ja Madonna. Kuten itse olen artikkelissani “Pathosformel ~ Hulmuavat hiukset taiteen tunneilmaisussa” (2012) esittänyt, voi Munchin taiteessa hulmuavat naishahmojen hiukset mieltää Aby Warburgin (1866-1929) kuvailemiksi paatosmuodoiksi.[31] Larson puolestaan tulkitsee Munchin naishahmojen hiuksia Darwinin kautta. Darwinille esimerkiksi naisten pitkät hiukset ja miesten kasvojen karvoitus olivat universaaleja, toissijaisia seksuaalisia piirteitä – merkityksellisiä koristeita seksuaalisen valinnan näkökulmasta.[32] Myös kirkkotaiteessa, erityisesti aiheessa synnitön sikiäminen, Neitsyt Marian pitkät hiukset hulmuavat toisinaan avoimina tuulessa, vaikka monissa kristillisissä kuvatyypeissä etenkin iäkkäämmän, äitihahmoisen madonnan hiukset onkin peitetty kankain.

Kuten edellisten esimerkkien kautta olen pyrkinyt osoittamaan, voi Munchin madonna-aihetta lähestyä evoluutioteeman näkökulmasta sekä tarkastelemalla, kuinka se on kehittynyt hänen omassa tuotannossaan että suhteessa varhaisempaan taiteeseen ja kirjallisuuteen. Vaikka madonnahahmo on esimerkiksi Munchin ja Baudelairen tuotannossa saanut maallisemman ilmenemismuodon kuin varhaisemmassa taiteessa, on heidän madonnakuvauksillaan kuitenkin vankka taidehistoriallinen traditio. Toisaalta evoluutioteoria on keskeinen tausta-aate sekä Munchin litografisessa versiossa Madonnasta että yleisemmin hänen Elämänfriisissään. Munchin muistiinpanot kertovat kiinnostuksesta mikroskooppisen ja makroskooppisen suhteeseen. Hän esimerkiksi hahmotteli yhteyksiä ihmisruumiin ja universumin osien välillä.[33] Taiteilija myös vertaisi itseään Leonardoon (1452–1519), joka tutki ihmisruumiiden sisältöä. Toisin kuin Leonardo, Munch halusi kuitenkin päästä käsiksi sielujen sisältöihin leikkaamalla ne auki.[34] Kun anatomia tutki analyyttisesti kuolleita rakenteita, fysiologia tutki synteettisesti elävän aineen vitaalisia funktioita. Shelley Wood Cordulackin mukaan 1800-luvun lopulla uutta, kehkeytymässä olevaa psyko-fysiologiaa voitiin hyödyntää paradigmana ruumiin ja sielun, naturalismin ja symbolismin yhdistämiseen.[35] Fysiologia, biologian osana, tutkii elävien organismien vitaalisia prosesseja, kuten lisääntyminen, kasvu, verenkierto, hengitys ja aineenvaihdunta. 1800-luvun lopussa fysiologia oli osa lääketieteen opintoja, ja alalla tehtiin paljon merkittävää tutkimusta. Tieteellisiä tutkimuksia myös popularisoitiin ahkerasti suuren yleisön saavutettaviksi. Fysiologisia ideoita käsittelivät sekä taiteilijat että kirjailijat, kuten Émile Zola (1840–1902), Fyodor Dostoyevsky (1821–1881), August Strindberg (1849–1912), Hans Jæger, Vilhelm Krag (1871–1933), Arne Garborg (1851–1924), Sigbjørn Obstfelder (1866–1900) ja Knut Hamsun (1859–1952), joista monet olivat tärkeitä myös Munchille.[36]

Kuten Cordulack on todennut, Munchin kirjoituksissa on paljon viitteitä fysiologiaan.[37] Taiteilija tutustui aikakautensa fysiologisiin teksteihin ja niiden kuvituksiin todennäköisesti sukulaistensa, ystäviensä ja tuttaviensa kautta.[38] Lukuisat ihmiset Munchin lähipiirissä tunsivat fysiologiaa: Sekä taiteilijan isä että veli olivat lääkäreitä ja monilla muillakin hänen tuttavillaan oli lääketieteellistä koulutusta. Erityisen suuri vaikutus oli lääketiedettä ja fysiologiaa Ernst Haeckelinkin johdolla opiskelleella Przybyszewskilla, joka oli Munchin ystävä ja hyödynsi sekä psykologian että fysiologian ideoita kirjoittaessaan hänen taiteestaan.[39] Artikkelissaan ”Das Werk des Edvard Munch” (1894) Przybyszewski käyttää Munchin taiteen yhteydessä toistuvasti käsitettä individuaalisuus, joka nykykäytöstä poiketen viittaa kollektiiviseen ja alitajuiseen, kaikkien ihmisten jakamaan ja intuitiivisesti ymmärtämään – persoonallisen ja tiedostetun vastakohtana. Munchin taiteen individuaalisuus, Przybyszewskin kuvailemana, liittyy myötäsyntyiseen, vaistonvaraiseen ja emotionaaliseen perustaan psykologisen elämämme taustalla. Darwinistisesti tulkittuna, lajin näkökulmasta, individuaalinen on kuolematonta.[40]

Munchin Madonnaan on teoksen valmistumisen jälkeen liitetty lukuisia erilaisia merkityksiä. Kuva on yhdistetty sikiämisen, syntymän ja kuoleman teemoihin, ja seksuaalisuuden rinnalla sekä teoksen uskonnollisia että tieteellisiä merkityksiä on korostettu.[41] Aihetta on toisinaan tulkittu myös evoluutioteoriasta käsin, etenkin Haeckelin kirjoitusten kautta. Munch tiedetään tunteneen esimerkiksi Haeckelin teoksen Anthropogenie: oder, Entwickelungs-geschichte des Menschen (1874), jossa puolustetaan darwinistista teoriaa luonnonvalinnasta. Haeckel kuitenkin erosi Darwinin ajattelusta esimerkiksi suhteessaan perinnöllisyyteen.[42] Haeckel ajatteli, että ihmisen psyykkinen elämä käy läpi samanlaisen evoluution kuin hänen muutkin vitaaliset toimintansa. Puhuessaan sielun embryologiasta eli alkiokehitysopista Haeckel erotti viisi vaihetta ihmisen psyykkisen aktiivisuuden kehityksessä: 1) vastasyntyneen lapsen sielu, 2) pojan tai tytön sielu, 3) nuorukaisen tai nuoren neidon sielu, 4) varttuneen miehen ja kypsän naisen sielu ja 5) vanhan miehen ja naisen sielu. Vaikka Haeckel julkaisi jaottelunsa vasta vuonna 1899, ideaa oli Cordulackin mukaan kehitelty fysiologian piirissä jo 1800-luvun puolivälistä lähtien. [43] Myös Przybyszewski pohti alkiokehityksen ja evoluutioteorian suhdetta kirjoittaessaan: “Olen alku, koska kannan itsessäni koko evoluutioprosessia, ja olen loppu, koska olen viimeinen linkki.”[44]

Cordulackin tulkinnan mukaan Munchin Madonna-litografiassa ruumiillistuu “kypsän naisen sielu”, seksuaalisesti valmis naaras, mitä korostavat kehyksen spermakuviot ja sikiöhahmo, kuvan kohtumainen tausta ja naisen poseerauksen vihjaama avoimuus. Teoksessaan Anthropogenie Haeckel esitteli useita kuvia alkioista ja alkiokehityksestä. Cordulack on huolellisesti tutkinut alkion, sikiön tai vastasyntyneen hahmoa Munchin litografisessa versiossa Madonnasta. Hänen mukaansa hahmo on jossakin myöhäisen toisen kuukauden alkiovaiheen ja kuudennen kuukauden sikiövaiheen välillä. 1800-luvulla evoluution uskottiin toistuvan alkiokehityksessä. Munchin vihjaamassa vaiheittaisessa kasvussa sikiömuoto luo Cordulackin mukaan fysiologisen rinnastuksen rakkauden prosessiin, jota taiteilija kuvaili monivaiheisena. Hänelle rakkaus oli viettelyn, taistelun, alistumisen ja synnytyskipujen summa.[45]

Ekstaasi, joka oli keskeinen teema tietyissä 1600-luvun pyhimyskuvissa, oli pohdinnan kohteena myös 1800-luvun lopun fysiologiassa. 1800-luvulla orgasmi liitettiin myös synnytykseen, jossa nautinnon ja tuskan oletettiin yhdistyvän. Osa lääkäreistä arveli, että seksuaalinen orgasmi toistui synnytyksessä, sikiön kulkiessa synnytyskanavan läpi.[46] Seksuaalisuuden lisäksi myös rakkaus on keskeinen teema Munchin taiteessa. Kuten Heller on kuvaillut, rakkaus näyttäytyy Munchin taiteessa voimana, joka saa rakastavaiset menettämään identiteettinsä asettumalla osaksi ihmissukupolvien ketjua, jatkaakseen sukua ja saavuttaakseen kuolemattomuutensa lapsen kautta.[47]

Kaikki edellä mainitut merkityskerrostumat ovat merkityksellisiä myös Munchin Madonna-teoksen yhteydessä. Seikka, että Munchin Madonnaa sekä ihailtiin että paheksuttiin omana aikanaan, kertoo ihmisten vaihtelevista asenteista uskonnollista kuvastoa ja sen muuntelua kohtaan.[48] 1980-luvulta lähtien Munchin kuvia naisista, Madonna mukaanlukien, on kritisoitu passiivisina ja luontosidonnaisina.[49] Perinteisessä madonnakuvastossa psykologinen ja sosiaalinen suhde äidin ja lapsen välillä ovat olleet keskeisiä, mutta Munchin litografisessa versiossa Madonnasta äidin ja tulevan lapsen suhdetta näyttää hallitsevan fysiologia. Kuten Cordulack toteaa, sikiöhahmo litografisen version kehyksessä rinnastaa naisen lapseen. 1800-luvulla elävän aineen psykokemiallista perustaa nimitettiin toisinaan protoplasmaksi. Protoplasma käsitettiin hyytelömäiseksi ja elinvoimaiseksi kaikkien solujen sisältämäksi perusaineeksi. Munchinkin kirjoituksissa on huomioita protoplasmasta, joka “kehittyy pisteeseen, jossa siitä tulee olio…” Samassa yhteydessä taiteilija toteaa, että kun ihminen halusi nähdä ja kuulla, kehittyivät silmät ja korvat.[51] Munchin tuotannossa on teoksia, kuten Mysteeri rannalla (1892) ja Kesäyö rannalla (1902–1903), joissa epäorgaaniset elementit, esimerkiksi kivet ja puunkannot, ovat saaneet antropomorfisia piirteitä. Erityisesti jälkimmäisessä teoksessa elävät olennot näyttävät kehkeytyvän mudasta. Haeckel ajatteli protoplasman toimivan eräänlaisena orgaanisena muistivarastona, jonka aaltomaisten liikkeiden kautta muistot siirtyisivät seuraavalle sukupolvelle. Robert Michael Brain on liittänyt idean protoplasmasta fysiikan ja insinööritieteiden aaltovoimateoriaan (wave force theory) ja tulkinnut tästä näkökulmasta Munchin teosta Huuto (1893).[52] Aaltomuodot hallitsevat myös Munchin madonnahahmon taustaa. Tässä yhteydessä aaltomuodot voi liittää esimerkiksi Munchin madonnarunoissaan esittämiin ajatuksiin sukupolvien ketjusta tai kytkeä ne ajatuksiin ominaisuuksien periytymisestä ja muistojen välittymisestä yksilöltä, sukupolvelta, jopa lajilta toiselle.

Munchin taiteessa on myös yhteyksiä oman aikakautensa vitalistisiin ideoihin.[53] Yleisesti vitalismi viittaa ideaan, ettei elämän prosesseja voida selittää pelkästään fysiikan ja kemian kautta, vaan elävän organismin funktiot liittyvät vitaaliseen periaatteeseen. Vitaalisesta periaatteesta käytettiin esimerkiksi nimityksiä “vitaalinen kipinä”, “energia” tai “élan vital”, Henri Bergsonin (1859–1941) terminologiaa seuraten. Vaikka vitalismilla on pitkä historiansa lääketieteen filosofiassa muinaisesta Egyptistä lähtien, ideat voimistuivat 1900-luvun alussa. Inspiraatiota etsittiin lukuisista lähteistä, kuten Gottfried Leibnizin (1646–1716) monadologiasta, romantiikan luonnonfilosofiasta ja Bergsonin, Friedrich Nietzschen (1844–1900) ja Hans Drieschin (1867–1941) kirjoituksista. Vitalismissa käsitteet, kuten originaalisuus, puhtaus, selkeys, kauneus, luonnollisuus, yksinkertaisuus ja totuus olivat keskeisiä, kuten myös valoon ja aurinkoon liittyvät metaforat.[54] Munchin kirjoitusten vitalistiset huomiot yhdistyvät toisinaan Arthur Schopenhauerin (1788–1860) ideoihin. Schopenhauerin tekstejä luettiin ahkerasti taiteilijapiireissä Munchin ympärillä. Tietyt termit Munchin kirjoituksissa, erityisesti tahto (vilien), viittaavat siihen, että Munch tunsi ainakin Schopenhauerin filosofian pääideoita. Vuonna 1929 Munch kirjoitti: “Kaikki on elävää ja liikkeessä. Kuten kivellä ja kristallilla on elämä ja tahto, on myös ihmisellä. Ihmistahto – tai sielu – voidaan säilyttää vaikka ihmisruumis vahingoittuisi./Idea ihmistahdosta. Uskonto suojelee tätä ideaa.” (Edvard Munch, suom. Sari Kuuva.) [55]

Sitaatissa on selkeitä yhteyksiä Schopenhaurin teokseen Die Welt als Wille und Vorstellung (1818/1819–1844). Kuten Schopenhauer esitti, tahto (Wille) löytää varmimman ja täydellisimmän objektifikaationsa ihmisessä platonisena ideana. Ihmisen alapuolella pyramidissa ovat kaikki eläimet, orgaaninen ja epäorgaaninen luonto, jotka kaikki tukevat ja täydentävät toisiaan. Ihmisen idea edellyttää kaikkia näitä alimpia kerrostumia samalla tavalla kuin puun kukat edellyttävät lehtiä, oksia, runkoa ja juuria.[56] Vaikka maailma on Schopenhauerin mukaan laaja tilassa ja vanha ajassa ja sillä on tyhjentymätön monimuotoisuus, tämä kaikki liittyy elämäntahtoon ja suvunjatkamiseen. Tahto on siksi maailman todellinen luonto ja tendenssi, ratkaisu arvoitukseen, joka on ymmärretty “elämänpuuna”.[57] Schopenhauerin kosmoksessa individuaalisuus katoaa täydellisesti opäorgaanisessa luonnossa. Vaikka Schopenhauer kielsi yksilöllisyyden epäorgaanisessa luonnossa, hän väitti että kristallissa on piirteitä yksilöllisyydestä.[58]

Kristallin idealla ja kristallisaatioprosessilla oli Munchille erityinen merkityksensä. Paul Nome on käsitellyt Munchin ajatuksia kristallisaatiosta väitöskirjassaan Kunst som ‘krystallisasjon’. En studie i Edvard Munchs notater om hans tro, livssyn og kunstforståelse, relatert til hans bilder (2000) ja artikkelissaan “Edvard Munchs hellige univers” (2013). Nome tarkastelee Munchin ajattelua teologian näkökulmasta, eikä kovin syvällisesti pohdi esimerkiksi 1800- ja 1900-lukujen vaihteen taiteellisten ja tieteellisten ideoiden vaikutusta Munchin käsityksiin kristallisaatiosta. Kuten Dieter Bucchart puolestaan on todennut, saattavat Munchin ideat kristallisaatiosta liittyä esimerkiksi August Strindbergin (1849–1912) kokeellisiin kristallisaatiofotogrammeihin ja hänen taiteellista luovuutta käsitteleviin teksteihinsä. Vaikkei varmasti tiedetä, tunsiko Munch Strindbergin kirjoituksia vai ei, hänellä oli joka tapauksessa läheinen kontakti Strindbergiin vuosina 1892–1896.[59] Munchin teksteissä on lukuisia mainintoja kristallista ja kristallisaatiosta:

    Uneksin yöllä. Ruumisarkku seisoi kummun päällä – ja keskellä arkkua lojui nuori mies. Arkun vierellä seisoi eräänlainen äiti ja soitti kelloa. Ja äiti lauloi – kaikui kristallien maahan – ja joukko miehiä ja naisia meni alas ja toisti laulua – ja astui kristallien maahan./Tausta valaistui heti – ja suuren kuningaskunnan nähtiin loistavan kaikissa sateenkaaren väreissä. Valonsäteet rikkoutuivat timantinkirkkaisiin suuriin ja pieniin kristalleihin – ja jotkut niistä muodostivat linnoja ja toiset kummallisia puita. (Edvard Munch,  suom. Sari Kuuva.) [60]

Muutamat Munchin grafiikanvedokset, kuten Hautajaismarssi (1897), Kristallien maassa (1897) ja Kristallisaatio (1928), liittyvät edelliseen sitaattiin. Hautajaismarssissa on kuvattu näkymä, jossa alastomat ihmismassat kohottavat mustaa ruumisarkkua kohti taivaasta. Kristallien maassa arkku on nostettu ihmismassojen yli kohti puhtaampaa, kirkkaampaa ja valoisampaa todellisuutta ja arkussa makaava hahmo on kohottanut päänsä kuin katsoakseen uutta ympäristöään. Myös teoksessa Kristallisaatio on kuvattu avoin ruumisarkku, ja arkun vierellä seisoo kellonsoittaja. Kuvan taustalla häämöttää vaalea maisema, jota hallitsevat kulmikkaat, kristallimaiset ja rakennuksia muistuttavat muodot. Vuonna 1909 Munch teki myös teoksen Kuolema ja kristallisaatio, joka kuvannee muodonmuutosta kuoleman jälkeen luurankohahmon ja valonsäteiden kautta, jotka yhdessä saavat aikaan liikevaikutelman. Edellisten kuvien ja tekstien lisäksi Munchin muistiinpanoissa on myös muita viittauksia kristalliin tai kristallisaatioon. Taiteilja kirjoittaa kristallista, kristallisaatiosta ja kristallien maasta etenkin syntymään, kuolemaan ja jumaluuteen liittyvien spekulaatioidensa yhteydessä.[61] Lisäksi hän rinnastaa taiteen tekemisen kristallisaatioprosessiin ja taideteoksen kristalliin sieluineen ja tahtoineen.[62]

Vaikka kristallisaation problematiikkaa oli pohdittu jo ennen Haeckelia, kuten Schopenhauer-esimerkki osoittaa, teoksessaan Generelle Morphologie der Organismen (1866) Haeckel pyrki yhdistämään orgaanisen ja epäorgaanisen maailman, solun ja kristallin tukeutumalla oman aikakautensa luonnontieteeseen ja filosofiaan.[63] Cordulackin tulkinnan mukaan Munch löysi Haeckelin monistisista ideoista filosofisen perustelun ja lohdutuksen kuoleman fysiologiselle lopullisuudelle. Lähestymistapa rakentaa siten yhteyttä luonnollisen ja yliluonnollisen, kuoleman ja kuolemattomuuden välille.[64] Monismia käsittelevässä luennossaan vuonna 1892 Haeckel pohti kuolemattomuutta muun muassa seuraavasti:

    Mitä tulee kuolemattomuuteen, tiedetään hyvin, että tätä tärkeää ideaa on tulkittu ja sovellettu hyvin erilaisin tavoin. Monismia on usein moitittu siitä, että se kieltää täysin kuolemattomuuden; tämä on, kuitenkin, virheellistä. Pikemminkin pidämme siitä kiinni, tiukan tieteellisessä mielessä, korvaamattomana, perustavana käsityksenä monistisessa luonnonfilosofiassamme. Kuolemattomuus tieteellisessä mielessä on substanssin säilyttämistä, siten samaa kuin energian säilyttäminen fysiikan määrittelemänä, tai aineen säilyttäminen kemian määrittelemänä. Kosmos kokonaisuutena on kuolematon. Se on juuri yhtä käsittämätöntä kuin se, että mitkä tahansa aivojemme atomit tai henkiemme energiat katoaisivat maailmasta, tai kuten mikä tahansa aineen tai energian partikkeli voisi niin tehdä. Kuollessamme katoaa vain yksilöllinen muoto… (Ernst Haeckel,  suom. Sari Kuuva.) [65]

Samassa tekstissään Haeckel myös toteaa, että mikäli ruumis näyttää katoavan, esimerkiksi palamalla, tai tulevan uudestaan olennoksi, esimerkiksi kristallisaation kautta, on kyse pelkästään muodon tai yhdistelmän muutoksesta.[66] Munch on pohtinut kuolemattomuutta hyvin samanlaisessa hengessä kuin Haeckel:

    On mieletöntä kieltää sielun olemassaolo […]. On tarpeellista uskoa kuolemattomuuteen –  Sikäli kun voidaan todistaa, elämän atomit tai elämän henki jatkaa olemassaoloaan ruumiin kuoleman jälkeen. […] Mikään ei lakkaa olemasta – luonnossa ei ole siitä esimerkkiä. Ruumis joka kuolee ei katoa. Sen komponentit eroavat toinen toisistaan ja muuntuvat. (Edvard Munch, suom. Sari Kuuva.) [67]

Toisessa yhteydessä Munch kirjoitti:

    Kostea maa höyrysi – se haisi mädäntyneille lehdille – ja kuinka hiljaista ympärilläni oli. Sitten olin tuntevinani, kuinka kostea maa kuolleine lehtineen alkoi käydä ja täyttyä elämästä. Jopa alastomat oksat. Pian ne alkaisivat itää ja tulisivat eläviksi ja aurinko paistaisi niiden vihreille lehdille ja kukille, ja tuuli taivuttaisi niitä helteisessä kesäilmassa./Minä koin sen haluna saada kuolla – yhtyä, muuttua täksi maaksi, joka eli alituisesti, oli alituisessa käymistilassa, jota aurinko lämmitti alinomaa. […] Minä tulisin yhdeksi sen kanssa, ja se kasvattaisi lahoavia yrttejä ja puita minun lahoavasta ruumiistani… Olisin ”siinä” eikä mikään katoaisi – se on ikuisuutta. (Edvard Munch, teoksessa Tøjner, 2000, 91–92, Suom. Sari Kuuva, Ks. Myös Stang 1970/1988, 123, Suom. Mikko Kilpi.)[68]

Munchin maatumisfantasioille on etsitty vertailukohtia erityisesti Baudelairen Pahan kukista.[69] Etenkin Munchin Metabolismi-tematiikassa on selkeitä yhteyksiä etenkin Baudelairen lyriikkaan. Munchin yhteydet Baudelaireen näkyvät selkeimmin hänen piirroksissaan Une Charogne (1896) ja Suudelma (1896), joissa pariskunta suutelee intohimoisesti toisiaan kuolleen raadon äärellä. Näkymä liittyy tiiviisti Baudelairen runoon “Raato” (“Une Charogne”) ja sen seuraaviin säkeisiin:

    Oli ihana kesäaamu, kun polunmutkassa/soravuoteella rietas raato/koivet ilmassa retkotti kuin himokas nainen. […] Ja kerran tulee sinustakin, joka nyt tähtenä tuikit silmissäni, aurinkona/valaiset luontoni, oi/enkelini/tärkeimpäni,/samanlaista lokaa, samanlaista/kuvottavaa saastaa. […] Kaunottareni, kerro silloin madolle,/joka sinua suudelmin syö,/että yhä on minulla tallessa/jokaisen multiin menneen/rakastettuni muoto, olemus, ylimaallinen! (Charles Baudelaire, suom. Antti Nylén.)[70]

Baudelairen säkeet ovat todennäköisesti puhutelleet Munchia sekä kuolevaisuutta pohtivana ihmisenä että taiteilijana, muotojen ikuistajana. Kuten Cordulack toteaa, Munchin kuvastossa mädäntyneiden ruumiiden luota on aina pääsy kristallien maahan. Hänen mukaansa kristallien maa oli Munchille fraasi, jota hän käytti kuvaillessaan näkemystään puhdistuneesta, kuolemanjälkeisestä elämästä. Munch mielsi kuoleman siirtymisenä elämään ja kuolleen ruumiin välivaiheena kohti uutta kristallisoitunutta muotoa. Kristallien maa oli kuolemaa seuraava vaihe, jonka kautta fysiologinen kuolemattomuus saavutettiin. Aiheeseen saattoi myös liittyä ajatuksia siitä, että Munch oli tietoisesti päättämässä sukulinjansa ja toivoi saavuttavansa kuolemattomuuden taiteensa kautta. Munch käsitti taiteen inhimillisenä tarpeena kristallisaation saavuttamiseksi.[71] Vaikka taiteilija oli pyrkinyt vapautumaan isänsä uskonnosta, hän kaipasi silti selitystä Jumalalle ja etsiytyi uskonnollisten kysymysten äärelle uusista taiteellisista, filosofisista ja luonnontieteellisistä lähtökohdista. Kuten taiteilija itse totesi suhteestaan uskontoon:

    Kaiken kaikkiaan tullaan katsomaan, että minä olen epäilijä, mutta että en ole koskaan kieltänyt uskontoa tai pilkannut sitä. (Edvard Munch, suom. Mikko Kilpi.)[72]

Sekä Munchin taiteessa että Haeckelin ajattelussa keskeinen ajatus kristallisaatiosta on siis darwinistisen materialismin ja evoluutioteorian idealistinen kääntöpuoli. Monismia käsittelevässä luennossaan (1892) Haeckel pohti kuolemattomuuden ongelmaa esimerkiksi seuraavasti: ”Monistinen idea Jumalasta, joka yksin sopii nykyiseen tietoomme luonnosta, tunnistaa jumalallisen hengen kaikissa olennoissa. […] Jumala on kaikkialla.” (Ernst Haeckel, suom. Sari Kuuva.) [73] Haeckelin sanoissa on selkeä yhteys Munchin pohdintaan, jossa jumaluus yhdistyy kaikkeen olemassaolevaan:

    Ajattelin itsekseni, että mikään ei ole pientä, eikä mikään ole suurta. Sisällämme on kokonaisia maailmoja. Pieni on osa suurta ja suuri osa pientä. Pisara verta on maailma aurinko keskellään, ja planeetat ja tähtitaivaat ovat pisara verta, pieni osa ruumista. Jumala on meissä ja me olemme Jumalassa. Alkuvalo on kaikkialla ja valo on siellä, missä elämää on – kaikki on liikettä ja valoa./Kristallit syntyvät ja muotoutuvat kuin lapsi äitinsä kohdussa – ja kovimmassakin kivessä, elämän liekki palaa./Kuolema on uuden elämän alku./Kristallisaatio./Kuolema on elämän alku. (Edvard Munch, suom. Sari Kuuva.) [74]

Syntymään, elämään ja kuolemaan liittyvän tematiikan kautta kristallisaatio-oppi kytkeytyy myös Munchin madonna-aiheeseen, erityisesti teoksen litografiseen versioon, jonka kehyksessä voi nähdä äidin kohdussa kehittyvän ja muotoituvan lapsen. Kristallisaatioteema Munchin ja Haeckelin ajattelussa pyrkii vastaamaan yksilön hengellisiin tarpeisiin 1800- ja 1900-lukujen vaihteen materiaalisessa maailmassa. Artikkelissani olen havainnollistanut sekä Munchin madonnasymbolin evoluutiota että luonnontieteellisen evoluutioteeman kytkeytymistä madonna-aiheeseen ja Elämänfriisiin.  Kuten Cordulack väittää, Munchin Elämänfriisi käsittelee elävän organismin fysiologista toimintaa ja toimintahäiriöitä, ja taiteilija viittaa kuvissaan ja teksteissään toistuvasti fysiologisiin resursseihin ja prosesseihin, kuten aivoihin, hermostoon, verenkiertoon, hengittämiseen, ravitsemukseen, suvunjatkamiseen ja kuolemaan.[75] Madonna-aihetta ja Elämänfriisiä onkin mahdollista tarkastella myös aineenvaihdunnan eli metabolismin näkökulmasta.[76] Tässä yhteydessä metabolismin voi mieltää evoluution aliprosessiksi.

Madonna-aiheessaan ja muissakin Elämänfriisin teoksissaan Munch on käyttänyt kristillisen taiteen perinteisiä aiheita epäkonventionaalisesti. Kuvatessaan madonnan alastomana, spermakuvioiden ja sikiöhahmon kehystämänä Munch on luonut metaforisia jännitteitä, jotka ikään kuin lataavat perinteiseen madonnakuvaan uusia merkityksiä ja samalla laajentavat madonnasymbolin potentiaalisten merkitysten varastoa. Teoksen eri versioissa visuaaliset yksityiskohdat muuntuvat ja erilaisten symboliyhdistelmien kautta taiteilija on ilmaissut toisistaan poikkeavia merkityksiä. Esimerkiksi Madonna-teoksen litografiset versiot sikiöhahmoineen herättävät voimakkaampia mielleyhteyksiä kuolemaan kuin maalaukset, joissa on pelkkä ekstaattinen naishahmo. Munchin madonna-aihe liittyy hänen metabolismiteemaansa sekä kuolematematiikan että sikiöhahmon kautta. Taiteilija itse mielsi Metabolismi-maalauksen (1898–99) Elämänfriisinsä pääteokseksi ja ajatteli sen sitovan yhteen eri teostensa merkityksiä. Kyseisessä teoksessa Munch on kirjaimellisesti asettanut perinteisen syntiinlankeemusaiheen uuteen viitekehykseen: Aatamia ja Eevaa esittävään maalaukseen on lisätty puiset kehykset, jotka tuovat aiheeseen darwinistiseen materialismiin, kuolemanjälkeiseen elämään ja kristallisaatioon liittyviä merkityksiä. Teoksessa kuvattu puu imee voimansa kuolleista ruumiista. Kuolemaa symboloivat ihmisen ja eläimen pääkallotkuvan kehyksen alalaidassa. Energia siirtyy kuvan alareunasta maalauksen keskellä olevan vertikaalisen puunrungon kautta kehyksen yläreunassa siluettimaisesti hahmotettuun kristallien maahan.

Metabolismi-maalauksen kohdalla voi puhua myös konkreettisemmasta aineenvaihdunnasta. Teoksen on arveltu valmistuneen vuosina 1898–99 ja siitä on otettu valokuva vuonna 1903 Leipzigissa järjestetyn näyttelyn yhteydessä. Valokuvasta käy ilmi, että pariskunnan välillä on alun perin ollut kohtumainen pensas, jonka sisällä on sikiö. Sikiöhahmon kautta teos rinnastuu Munchin litografiseen versioon Madonnasta. Metabolismi-teoksen alkuperäinen nimi oli Aatami ja Eeva, 1900-luvun alussa siitä käytettiin myös nimitystä Elämä ja kuolema, ja nimi Metabolismi liitettiin teokseen vasta vuoden 1914 paikkeilla.[77] Ilman kehystä teos olisi melko tavanomainen kuva syntiinlankeemuksesta, mutta kehyksen kautta perinteinen, syntiinlankeemuksen tematiikka ikään kuin törmaytetään uusiin, katsomuksellisiin aineksiin. Törmäytysten kautta perinteiset aiheet kehittyvät sisällöllisesti ja syntyy uudenlaisia merkityskimppuja, joista osa saattaa osoittautua elinkelvottomiksi mutaatioiksi ja osa taas elinkelpoisiksi ja kehityskulkuaan jatkaviksi.[78] Munchin muokkaama madonna-aihe on jatkanut evoluutiotaan esimerkiksi Andy Warholin (1928–1987) ja monien muiden taiteilijoiden teoksesta tekemissä muunnelmissa.

Munchille itselleen Madonna edusti koko evoluution mystiikkaa – hedelmöittymisestä erilaisten kehitysvaiheiden kautta syntymään, kuolemaan ja kuoleman kautta kristallisaatiota seuraavaan uuteen elämään.[79] Vaikka Munch yhdisti perimäänsä kristilliseen ajatteluun oman aikansa luonnontieteellisiä ideoita, ei hän kuitenkaan kieltänyt uskonnon merkitystä tai pilkannut sitä, vaan pikemminkin pyrki elinvoimaistamaan ja merkityksellistämään uskonnollisia ideoita aikana, jolloin tiede valtasi jatkuvasti lisää tilaa uskonnolta. Munchin ajattelussa kristinusko ja luonnontiede eivät siis olleet keskenään ristiriitaisia tai toisensa poissulkevia. Kuten taiteilija itse luonnehti tieteen ja mystisyyden suhdetta: ”Mystinen tulee aina olemaan olemassa. Mitä enemmän löydetään – sitä enemmän tulee olemaan sellaista, mitä ei voida selittää.” (Edvard Munch, suom. Sari Kuuva.) 
Lapin sodan päätyttyä vuonna 1945 taiteilija Lennart Segerstråle matkasi pohjoisessa rauniokylästä toiseen. Hän tajusi, että sota oli ollut siellä ”julmaakin julmempi”.[1] Toisen maailmansodan aikana 1940–45 oli Suomessa tuhottu sotien aikana 12 kirkkoa tai kappelia Lapin lisäksi Kainuun ja Pohjanmaan maakunnat mukaan luettuna. Sota oli tuhoisaa etenkin Norjassa Ruijan kirkkorakennuksille. Vetäytyessään Norjan puolelle syksyllä 1944 saksalaiset hävittivät ns. poltetun maan taktiikkaa toteuttaessaan Ruijan alueelta yhteensä 27 kirkkoa ja kappelia.

Useimpien tuhottujen kirkkojen paikalle nousi uusi pyhäkkö 1951–1965. Norjassa jälleenrakennukseen velvoitti jo kirkkolaki, jonka mukaan uusi kirkko olisi rakennettava, jos ”kirken er totalskadd”[2].  Entisen paikalle rakennetuista kirkoista voidaan käyttää käsitettä jälleenrakennuskirkko. Niitä ovat myös kirkot, jotka pystytettiin uuteen paikkaan korvaamaan tuhottu temppeli.[3] Kirkkoja rakennettiin myös kokonaan uuteen kyläkeskukseen paikalle, jossa ei ollut aiemmin ollut kirkkoa. Silloin kysymyksessä on jälleenrakennusaikakauden kirkko. Arkkitehtuuriltaan kirkot ovat yleensä jyrkkälappeisia ns. kotakirkkoja. Tyylistä käytetään Norjassa nimitystä 60-luvun kirkkofunkis (60-tals kirkefunkis)[4].

Muutamat pyhäköt saivat alttarikuvakseen entisessä kirkossa olleen maalauksen tai veistoksen, joka oli onnistuttu pelastamaan sodan jaloista. Useiden kirkkojen totaalinen tuhoutuminen vei mukanaan myös niiden alttarikuvat. Uusien kirkkojen koristelu tarjosi taiteilijoille sekä työtilaisuuksia että mahdollisuuksia lähestyä pyhää maailmaa nykytaiteen keinoin ja muitakin kuin perinteisiä tekniikoita käyttäen. Ruijassa varsinkin pienempien kirkkojen ja kappeleiden alttarikuvana on risti tai krusifiksi[5].

Aineistonani on seitsemän Ruijan luterilaisen jälleenrakennuskirkon alttaritaideteokset. Ne ovat osana tutkimusprojektiani Lapin yliopiston Feeniks-hankkeessa, joka tutkii pohjoisessa Lapin sodan jälkeen koittanutta jälleenrakennuksen aikaa.

Lennart Segerstråle näki sodan jälkeen pohjoisessa rauniokylän toisensa jälkeen. Hän sai myös nähdä, kuinka nokisista raunioista rupesi hitaasti, mutta sitkeästi jälleen nousemaan uutta[6]. Me näemme nyt seitsemänkymmenen vuoden jälkeen, miten ja millaisena rauniokylien ja -kaupunkien tuhkasta nousi pyhä Ruijan ylängöillä, vuonojen varsilla ja Jäämeren rannoilla. Pohdin taiteilijoiden tapoja esittää Kristus visuaalisesti. Jokainen historiallinen tilanne mahdollisesti vaihtelevine tyyleineen yrittää kertoa samasta asiasta uudestaan ja omalla tavallaan, kun mittapuuna on Kristus itse[7]. Kirkollista taidetta ja kuvauskonventioita käsitellessään Hans-Eckehard Bahr puhuu ”pyhästä huolesta”, joka merkitsee Kristuksen kuvan kohdalla tarvetta tasapainottaa hallitsevaksi pyrkivää inhimillistä olemusta jumalallisella. Jokainen Kristuksen kuva ”vapisee” tehtävässään havainnollistaa inhimillisen ja jumalallisen täydellistä sisäkkäisyyttä yhdessä persoonassa. Kristillisessä taiteessa henkii täyttymätön kaipaus ruumiillistaa pyhä ja tehdä se yhä uudestaan näkyväksi.[8]

Jo vuonna 787 kirkolliskokous, ns. Nikea II, hyväksyi ja vahvisti käsityksen, että kuva ja sen esikuva ovat eri laatua. Kuvaa saa kunnioittaa mutta ei palvoa, sillä palvonta kuuluu esikuvalle.[9] Kuva itsessään ei ole pyhä vaan se, mitä se esittää. Mircea Eliade puhuu hierofaniasta: kuvia, jotka ovat osa meidän todellista maailmaamme, ei sinänsä palvota vaan niitä kunnioitetaan, koska ne ilmentävät toista, ulkopuolellamme olevaa pyhää maailmaa. Teos pysyy silti teoksena, veistoksena tai maalauksena. Pyhää kuvaa voi lähestyä joko tarkastelemalla sen teosluonnetta tai yrittämällä hahmottaa sen esittämää pyhää.[10]

Kuvataiteilijan ilmaisussa voivat yhdistyä molemmat tavat. Teosluonne vaatii pohtimaan, mikä tekniikka valitaan kyseiseen teokseen, tilaan ja kontekstiin. Toisaalta voidaan kysyä, mitä ovat ne usein yhteisesti traditiossa sovitut merkit, joiden välityksellä teoksen tarkastelijalle ilmaistaan pyhän olemus. Teokseen valittu tyyli kertoo näistä kaikista. Sota runteli Kirkkoniemen (Kirkenes) pahoin ja kaupunki olikin Euroopan pommitetuin kohde Maltan jälkeen[11] . Uusi kirkko valmistui vuonna 1959 entisen kirkon paikalle. Basilikatyyppisen, kolmilaivaisen betonikirkon suunnitteli Sofus Haugen. Se on hallinnollisesti yksi Etelä-Varangin  (Sør-Varanger) seurakunnan viidestä pyhäköstä ja alueen pääkirkko.[12]

Taiteilija Kristof(f)er Leirdal (1915–2010) on pyrkinyt ilmaisemaan kristinuskon syvintä olemusta veistäessään puusta Kirkkoniemen alttaritaideteoksen (1960). Sisältöä korostamaan hän on käyttänyt kultaa sekä kauneimpia ja hehkuvimpia värejään.[13] Näkemys Kristuksesta ristin pyhittäjänä[14] toteutuu intensiivisen värimaailman ja rauhaa henkivien figuurien avulla.

Kirkkoniemen alttaritaideteos Seimen lapsi Bethlehemin tähden alla ja Kristus ristillä[15] käsittää nimensä mukaisesti kaksi teosta, jotka kuitenkin rakentuvat yhdeksi kokonaisuudeksi. Suurella ristinmuotoisella pohjalla on joukko tyyliteltyjä hahmoja. Kristus on ristillä ylimpänä. Hänen päänsä on taipunut katsojan näkökulmasta vasemmalle, katsojan sydämen puolelle. Teoksen henkilöiden sisäisestä näkökulmasta pää on kallistunut oikealle: puolelle, jossa äiti-Maria seisoo, ja jolle katuvan ryövärin risti voitaisiin kuvata. Toisella puolella seisoo opetuslapsi Johannes. Jeesuksen rakkaimman opetuslapsen ilme näyttää kummastelevalta ja epäuskoiselta: miten tässä näin piti käydä? Ristin ”lukemisen” voi alkaa alhaalta käsin. Alaosan neljä pylvästä nousevat evankelistasymboleista. Ylempänä katsoja kohtaa Jeesus-lapsen seimessä tähden loisteessa. Kapaloidun vauvan molemmilla puolin on kultaa, suitsuketta ja mirhaa, itämaan tietäjien lahjat. Keskeisenä aiheena on pääsiäisen draama: Kristus ristillä, ei ainoastaan kärsivänä vaan myös tulevana kuoleman voittajana. Sädekehä on samalla myös Jumalan liekehtivä aurinko, jonka säteet ovat laskeutuneet ristin poikkipuussa olevien opetuslasten ylle. Heidän allaan nähdään kaksi marttyyria sekä laupias samarialainen ja tuhlaajapoika. Ristin kulmissa on rakkautta symboloivia liekehtiviä sydämiä.[16]

Kirkkoniemen alttariteos osoittaa Kristofer Leirdalin taiteilijuudelle ominaista vahvaa käsiteollista osaamista. Hän opiskeli vuodesta 1936 lähtien viisi vuotta Oslossa Valtion käsi- ja taideteollisuusoppilaitoksessa sekä kuvanveistoa taideakatemiassa. Sodan jälkeen hän jatkoi opintojaan Kööpenhaminassa Einar Utzon-Frankin johdolla. Hän työskenteli kuvanveistäjänä Trondheimissa Nidarosin tuomiokirkossa, johon hän teki useita taideteoksia, kiven lisäksi myös pronssista. Siellä hän sopeutti teoksensa niin gotiikan arkkitehtuurin fyysisiin ja tyylillisiin kehyksiin kuin pyhälle ominaiseen ideologiseen ohjelmaan. Kun klassisimi etsi maanläheisenä harmoniaa ja tasapainoa, gotiikalle oli ominaista ekstaattinen pyrkimys irrottautua materiaalista.[17]

Onko Leirdalin ilmaisussa myös Kirkkoniemen alttarikuvassa piirteitä gotiikasta ja klassismista? Jälkimmäisen harmonisia suhteita ja osien tasapainoa on havaittavissa kokonaissommittelussa, joka rakentuu symmetrisesti keskiakselina olevan Kristuksen varaan. Gotiikan ekstaattisuutta on kullassa ja hehkuvissa väreissä, jotka tuovat mieleen keskiajan loistavat lasimaalaukset ja yleensäkin gotiikan tavan tulkita pyhää ja ylhäistä väriloiston kautta. Kristuksen hahmo muistuttaa triumfikrusifiksien kärsivää ihmistä ja suurta voittajaa. Liekehtivä aurinko symboloi suurta taivaallista ja jumalallista valoa. Se kertoo, että Jumala on ilmestynyt ”käsitettävänä Kristuksessa, ja Kristus kutsuu veljellisesti tykönsä kurjat ja kärsivät ihmislapset ja yli ristin ja kuoleman on lähellä heitä hengessään.” Vesisaaren (Vadsø) jyhkeätorninen betonista rakennettu kirkko on malliltaan basilika, ei jyrkkäkattoinen kotakirkko. Tämä ns. Jäämerenkirkko (Ishavskirke) kuului arkkitehti Magnus Poulssonin (1881–1958) viimeisiin suunnitelmiin ja valmistui vuonna 1958. Se kohosi samalle paikalle, jolla edellinenkin, vuonna 1944 palanut kirkko oli sijainnut. Kirkko noudattelee perinteisestä kaavasta poiketen pohjois-eteläsuuntaa niin, että massiivinen kaksoistorniosa pääsisäänkäynteineen avautuu kaupungin keskustan ja vuonon suuntaan. Tornit kertovat Jäämeren kohtalokkaista voimista, joiden välistä nousee vastapainoksi henkeä ja näkymätöntä symboloiva risti. Kirkon sisätila jakaantuu tynnyriholvin kattamaan päälaivaan ja sivulaivoihin keskiaikaisten esikuvien mukaan. Kuoriosa on suhteellisen pieni ja kapea. Osittain arkkitehtuuriin sopeutettu koristelu luo vahvan vaikutelman pyhästä tilasta. Gretha (Greta) Thiisin (1896–1982) kirkkain ja hohtavin värein vuonna 1958 betonipohjalle maalaama geometrinen koristelu verhoaa kuorin seiniä, holvikaarta ja kattoa.[20]

Alttarimaalauksen nimeksi mainitaan Ylösnoussut Kristus kunniassaan (tai vaihtoehtoisesti Ihana / suloinen Kristus, Den oppstandne og herliggjorte Kristus).[21] Kuorin takaseinällä alttarin kohdalla on Kristus kokovartaloaureolassa ikään kuin muistumana bysanttilaisten kirkkojen mosaiikeista. Hän on nostanut oikean kätensä siunaukseen ja kannattelee vasemmassa kädessään elämän kirjaa. Kyseessä ei kuitenkaan ole aivan tavanomainen Kristus-figuuri. Thiisin tavoitteena on ollut luoda todellinen kanssaihminen, ”Jokamies-Kristus”, joka ei olisi piirteiltään erityisen maskuliininen. Hahmon paljaat jalat lepäävät maapallon päällä.[22] Kirkastetun Kristuksen suloisuutta korostaa häntä ympäröivä mandorla. Mantelinmuotoisena nimbuksena se saattaa katsojan mietiskelemään sisältäpäin loistavaa valoa ja Kristuksen todellista olemusta, joka on ruumiillisuuden kätkössä[23].

Mandorlan kolme tähteä symboloivat pyhää kolminaisuutta. Jokaisessa tähdessä on seitsemän sakaraa, jotka muistuttavat uskosta, toivosta ja rakkaudesta eli kolmesta taivaallisesta sekä neljästä inhimillisestä hyveestä: totuudesta, oikeudenmukaisuudesta, ilosta ja rauhasta. Mandorlan ulkopuolella oleva geometrinen koristelu merkitsee mahtavaa revontulinäytelmää, joka jatkuu kirkkolaivan pituudelta aina urkujen yläpuolella olevaan ristiin saakka.[24] Koristelun voi tulkita revontulien ohella kuvaavan ylösnousseen Kristuksen säteilyä. Vesisaaren Kristuksessa ei ole samaa kolossaalisuutta kuin Bysantin Kristus-figuureissa eikä maanläheisessä värimaailmassa ole kultaa ja sinistä, jotka olivat Bysantin kuvamaailman kuninkaalliset värit[25]. Tyylittelemällä Kristus-hahmoa irti realistisesta kuvaustavasta ja toistamalla sakraalissa taiteessa perinteisesti tavattuja visuaalisia symboleja Thiis on pyrkinyt osaltaan kantamaan pyhää huolta, etsimään tasapainoa hahmon sekä jumalallisten että inhimillisten piirteiden välillä.

Ruotsalaissyntyinen Gretha Thiis ja hänen puolisonsa, arkkitehti Helge Thiis (1897–1972) työskentelivät jonkin aikaa Italiassa. Vuonna 1930 Helge Thiis alkoi Trondheimissa johtaa Nidarosin tuomiokirkon restaurointia. Gretha Thiisin ura taidemaalarina alkoi 1930-luvulla. Hänen tyyliään on luonnehdittu realistis-naivistiseksi, jopa ”turistityyliksi”.[26] Hän maalasi kirkkain kansanomaisin värein Dombåsin kirkon puisen alttaritriptyykin noin vuonna 1939. Myös tämän aiheena on Kristus mandorlassa ja tähänkin hän yhdisti paikallisväritteisyyttä. Jos Vesisaaren kirkon Kristusta ympäröivät revontulet, Dombåsin maalauksen keskiosassa sateenkaarella istuvan Kristuksen takana avautuu etäinen näkymä renessanssimaalauksen spazio lontanon tavoin Gulbrandsdalenin laakson joki- ja vuorimaisemaan. Itse Kristus-hahmo on perinteisempi parrakas tyyppi verrattuna Vesisaaren sileäposkiseen ja hentoon nuorukaiseen. Dombåsin triptyykin sivuosissa on sarjakuvamaisesti kymmenen miniatyyria Kristuksen elämän keskeisistä tapahtumista[27].

Myös Gretha ja Helge Thiisin kaksi tytärtä osallistuivat Vesisaaren kirkon koristeluun. Tone Thiis Schjetne (1928–2015) veisti pääsisäänkäynnin yläpuolella olevan Pyhän Pietarin. Lasimaalari ja taidegraafikko Ragna Thiis Helland (s. 1940) suunnitteli kuorissa olevat lasimaalaukset, jotka kuvaavat luonnon kiertokulkua. Ne valmistuivat 1972–1973. Perheen vanhimman tyttären, keraamikko Aina Thiis Leirdalin (s. 1924) puoliso oli Kirkkoniemen kirkon alttariveistoksen tehnyt Kristofer Leirdal, joka työsti Bodøn tuomiokirkon veistoksia kälynsä Tone Thiis Schjetnen kanssa. Vuoreijan (Vardø) kirkollisella elämällä on pitkä historia, sillä sen ja koko Ruijan ensimmäinen kirkko vihittiin jo 1307. Yhtenä syynä kirkon rakentamiseen oli venäläisten ja karjalaisten kahakointi alueella. Pieni kirkko palveli yli 400 vuotta. Sen korvasi vuonna 1714 käyttöön otettu puukirkko, jonka kohtalona oli päätyä kaupungin talojen rakennusmateriaaliksi. Kolmas kirkko valmistui 1869 ja se edusti ajalle tyypillistä uusgotiikkaa. Se vahingoittui sodan aikana ja paloi vuonna 1944. Nykyinen kirkko on vuodelta 1958. Korkean torninsa vuoksi tällä telttamaisella kirkolla on merkittävä sijansa Vuoreijan saaren kaupunkikuvassa. Vuoreijan kirkon alttaritaideteos on tyypillinen monumentaaliteos, koska se mukailee kirkon kuorin kolmiomaista muotoa. Tyypillinen se ei ole kuitenkaan materiaaliltaan, joka on alttariteoksissa varsin harvoin käytettyä keramiikkaa. Matalan reliefin valmistivat Margrethe (1913–1999) ja Jens (1911–1990) von der Lippe. Teoksen suunnitteluvaiheessa Lippet oleskelivat Italiassa, ja he hankkivat ideoita vierailemalla kirkoissa sekä perehtymällä italialaiseen keramiikkataiteeseen. Puolisoiden yhteistyö sujui niin, että mies dreijasi ja vaimo muotoili ja väritti. Kotimaahan palattuaan he työstivät alttarikuvan ateljeessaan. Savi tuli Lounais-Norjasta, Sandnesista Rogalandin läänistä. Teos vihittiin lokakuussa 1958. Lippet saivat taiteellisesta toiminnastaan Norjassa vuosittain jaettavan Jacob-muotoilupalkinnon vuonna 1970.[30]

Symboliikaltaan Vuoreijan alttaritaideteos Kunnianosoitus luomistyölle (Hyllest til skaperverket) on yleiskristillinen. Aiheen puolesta nimeksi sopisi myös se hepreankielinen teksti, joka on alttaria koristavassa, Getsemanen puutarhasta peräisin olevasta oliivipuusta veistetyssä ristissä ja jonka voi suomentaa seuraavasti: ”Tiedä, että seisot kuninkaitten kuninkaan silmien alla”[31]. Ylimpänä kolmion kärjessä on Pyhää henkeä symboloiva kyyhkynen ja keskellä tasavartisten ristien ympäröimä rintakuva Kristuksesta. Alaosan vyöhykkeissä on ornamentteina lehvänauhoja, kultaisia lintuja, sinisiä kaloja ja valkoteriöisiä kasveja. Kuva-aiheiden osittainen abstrahointi avaa Øverland & Mellinin mukaan mahdollisuuksia eri tulkinnoille ja kysymyksille. Teoksen kolmiomainen muoto on kolminaisuuden vertauskuva. Kolmion kärjessä olevan kyyhkysen alla on vyöhyke, jossa näyttää olevan viisi tyyliteltyä liekkiä – kuvaamassa kenties Kristuksen haavoja tai vanhatestamentillista Jumalan ilmestymistä tulenliekeissä? Tai Kristusta kaikkien maanosien herrana? Kristuksen kullansävyinen tausta näyttää mandorlan puolikkaalta tai ehtoolliskalkilta? Kuusi kullanhohtavaa lintua – kyyhkystä? – voivat symboloida Pyhän Hengen lahjoja. Ovatko tyylitellyillä kahdellatoista kalalla taiteilijat ajatelleet opetuslapsia? Kristuksen vihreän ja sinisen kirjava viitta saattaa merkitä toivoa ja taivasta. Entäpä liljamaiset kukat, nuput ja tähkät?[32]

Maanläheisin värein toteutetun keramiikkareliefin nimen Kunnianosoitus luomistyölle perusteella tulkintoja voi löytää lisää raamatullisesta luomiskertomuksesta lähtien. Luomisen kuudentena päivänä olivat valmiina maa ja taivas sekä eläimet ja kasvit. Reliefin materiaalina savi sinänsä viittaa ihmisen maasta tulemiseen, aineeseen, josta Jumala muovasi hänet ja puhalsi häneen elämän hengen ja johon ihminen lopulta palaa.

Kirkon esitteessä tiivistetään yksityiskohtien merkitys seuraavasti: ”Kaikki nämä ovat vanhoja kristinuskon symboleja, joilla jokaisella on oma erityinen merkityksensä. Tapa, jolla ne on alttaritaulussa yhdistetty, symbolisoi taivasta, maata, Jumalaa ja ihmisiä, joiden synnit Kristus sovittaa. Kaikki tämä on pyhän kolmiyhteyden raameissa.”[33] Teksti saattaa olla peräisin taiteilijoiden laatimasta selosteesta. Parin kilometrin päässä kiinteän manner-Euroopan pohjoisimmasta kärjestä Slettvikistä on Jäämeren tuulisella rannalta Gamvikin kirkko. Valkoiseen porttiin on ikuistettu valmistumisvuosi 1958. Jyhkeäpiirteisen rakennuksen ovat suunnitelleet Gudolf Blackstad ja Herman Munthe-Kaas.

Kirkon alttaritaideteoksena on Bjarne Risen suunnittelema kuvakudos Veronikan hikiliina noin vuodelta 1957. Aihe sopii tekstiilinä toteutettuun alttaritaideteokseen. Gamvikin pienikokoinen (90 cm x 158 cm) kuvakudos luo jo ulkoisella olemuksellaan vaikutelman liinasta, johon Kristuksen kasvot ovat piirtyneet. Hahmona Veronika liittyy katolisessa kirkossa ristintien (Via Crucis) kuudenteen asemaan. Legendan mukaan hän pyyhki hikeä ja verta ristiä kantavan Kristuksen kasvoilta, jolloin liinaan jäi Kristuksen kasvojen kuva. On esitetty, että Veronikan nimi tulee latinan sanoista Vera Icon, ”Tosi kuva”. Siten liina kantaisi Kristuksen todellista kuvaa, jonka perusteella on esimerkiksi ikonitaiteessa kyetty kuvaamaan hänen kasvonsa sellaisina kuin ne todella ovat olleet. Liinoja on aikojen kuluessa ollut liikkeellä useitakin. Veronika on yhdistetty muun muassa Maria Magdalenan sisareen Marttaan ja naiseen, jolta Jeesus paransi verenvuototaudin (Mark. 5:25–34). Koska hänen tarinansa ilmaantuu legendoihin vasta satoja vuosia evankeliumien kirjoittamisen jälkeen, se on todennäköisesti sepite. Taustalla lienee kristittyjen halu tietää Jeesuksesta enemmän kuin evankeliumit paljastavat – erityisesti tässä tapauksessa hänen ulkonäöstään.[35]

Gamvikin kuvakudoksen suunnittelija Bjarne Rise (1904–1984) aloitti kuvataideopinnot Oslossa Valtion käsityö- ja taideteollisuuskoulussa, josta hän siirtyi kuvataideakatemiaan vuonna 1927. Hän maalasi abstraktiin tyyliin, mikä yksinkertaisti hänen kuvailmaisuaan myös kuvakudoksissa.[36]

Rise ammensi kuvakudoksia varten piirtämiinsä kartonkeihin aiheita luonnosta ja kansanelämästä. Niiden runollinen impressionismi muistutti 1890-luvun romantiikkaa. Toimiessaan Valtion naiskotiteollisuuskoulussa piirustuksenopettajana 1952–1953 hän tutustui oppilaitoksen yliopettajan Else Hallingin (1899–1987) pyrkimyksiin kohottaa norjalaisen kuvakudos- ja muun tekstiilitaiteen tasoa ja asemaa tutkimalla vanhoja perinteisiä kuvakudoksia. Halling johti Atelier Norsk Billedveviä ja työskenteli Risen ja useiden muiden taiteilijoiden kanssa. Yrityksen monumentaalisia kuvakudoksia on Oslon kuninkaanlinnassa, suurkäräjillä sekä Oslon ja Haugesundin raatihuoneissa.[37]

Taidemaalareiden ja käsityöläisten yhteistyö oli hedelmällistä. Hallingin ohjauksessa Synnøve Thorne ja Maria Koppen kutoivat useita Risen suunnittelemia kuvakudoksia. Ensimmäinen Risen kartonki tuli Gamvikin Veronikan hikiliinaan.[38] Liinassa ovat keskellä Kristuksen kasvot silmät suljettuina.  Kummallakin sivulla kaartuu puolikaari, mikä luo vaikutelman mandorlasta. Vasemman puoleisessa kaaressa on yksi, oikeassa kaksi ristiä, jotka viitannevat Golgatan kolmeen ristiin. Kasvoissa kiinnittää huomiota niiden naamiomaisuus, mikä osin johtuu kudontatekniikalla tuotetuista kaksiulotteisista tasopinnoista. Taustaa rytmittävät pienet täplät voi tulkita veri- ja hikipisaroiksi. Kasvoja ympäröi sädekehänäinen hehku.

Risen suunnittelemista sakraaleista teoksista Gamvikin liinaa muistuttaa Mossin sairaalan kappelin kuvakudos Ylösnouseva Kristus (1959)[39]. Keskellä on Kristuksen koko figuuri siluettimaisena ja frontaaliasennossa, kummallakin sivulla on jälleen kolme ristiä mandorlakaarissa. Vaalean hahmon alaosaan heittyy tumma varjo – onko se kuoleman varjo, vai sen ruumiin, jonka Kristus on kuolemassa jättänyt?

Else Halling tilasi Riseltä kartongin rauhaa symboloivaan kuvakudokseen. Taiteilijalle muistui mieleen norjalaisten sodan ja saksalaismiehityksen aikana laulama virsi Gi oss fred (”Anna meille rauha”) ja hän suunnitteli kuvakudoksen Dona nobis pacem (1965). Se esittää eläimiä ja musisoivia henkilöitä paratiisimaisen vehmaassa miljöössä. Namsoksen vuonna 1960 rakennettuun kirkkoon Rise valmisti alttaritaulun (Maria Magdalena kohtaa ylösnousseen Vapahtajan) ohella saarnatuolin kuvakudoskoristelun ja urkuparven reliefin.[40]

Bjarne Risen sisar Ragnfrid Margaret Rise Hoel (1910–2005) oli veljensä tapaan taiteellisesti lahjakas. He aloittivat yhteistyön tammikuussa 1971, jolloin Ragnfrid Rise Hoel alkoi kutoa veljensä suunnittelemia kuvakudoksia. Hän oli opiskellut kudontaa ja toiminut opettajana. Hän käytti materiaalina kotona kehrättyjä ja itse kasviväreillä värjäämiään lankoja. Vuodessa valmistui yksi suuri kuvakudos tai useita pienempiä. Aiheet olivat luonnosta, kansansaduista ja Raamatusta. Altassa (Alattio) sijaitsevan Elvebakkenin kirkon kotakirkkomainen vaalea massa ja paikallisella laattakivellä altaskiferilla päällystetyt katto ja torni erottuivat kauas ja julistavat olevansa jälleenrakennuskirkkofunkista. Kirkossa sattui siellä käydessäni olevan meneillään vihkitilaisuus. Eteiseen asti erottui punaista hehkuva alttaritaulu – El Grecon El Espolio? Kuka työn on tehnyt ja milloin? Kirkon esite valaisee asiaa lyhyesti: ”Altertavlen er en kopi av El Greco. ’Den bundne Jesus føres til korset.’ Bildet er fotografisk gjengitt og kolorert av Ivo Pannaggi. Innrammingen er laget ved Mathilassi snekkeri.”[42]

Miten italialainen futuristitaiteilija-arkkitehti on päätynyt värittämään El Greco -kopion melkein maan ääressä sijaitsevaan ruijalaiseen jälleenrakennuskirkkoon?

Ivo Pannaggi (1901–1981) opiskeli Roomassa ja Firenzessä arkkitehtuuria. Kuvataiteilijana hän sai vaikutteita futuristisesta koneihailusta ja dynamismista sekä konstruktivismista. Hän kirjoitti Vinicio Paladinin kanssa manifestin futurismin mekaanisesta taiteesta. Hän suunnitteli sisustuksia, joissa hän painotti niiden psykologista erityisfunktiota. Hän toimi myös skenografina. Muutettuaan vuonna 1927 Berliiniin hän kirjoitti italialaisiin lehtiin arkkitehtuurin uusista virtauksista. Vuonna 1932 hän saapui Bauhausiin ja työskenteli siellä oppilaitoksen sulkemiseen asti (1933), minkä jälkeen hän palasi Firenzeen.[43]

Pannaggi oli Bauhausissa tutustunut norjalaiseen Ola Mørk Sandvikiin, jonka kutsusta hän lähti Norjaan 1935. Saatuaan vuonna 1936 toimen kuvaavana reportterina eräältä torinolaiselta lehdeltä hän lähti matkalle pitkin pohjoiskalottia Ruotsin, Norjan ja Suomen kautta. Reportaasisarjassaan eksoottisesta Lapista hän tarkasteli saamelaisia 1930-luvulla suosittujen rotuoppien valossa. Marraskuussa 1939 hän avioitui Oslossa Nicoline Daae Meinichin kanssa. Hän teki Norjassa mittavan uran arkkitehtina, skenografina ja taiteilijana. Vuonna 1971 hän palasi Italiaan ja lapsuudenkotiinsa Macerataan.[44]

Idea El Grecon maalauksen toisinnosta on saattanut olla seurakunnan, taiteilijan tai maalauksen rahoittajan. Alttarimaalauksissa on ollut tyypillistä kopioida aiheita varhaisemmista töistä. Esimerkiksi Leonardo da Vincin Pyhästä ehtoollisesta (1498) on alttaritauluina lukuisia jäljenöksiä. Vastausta siihen, miksi Elvebakkenin kirkkoon on maalattu toisinto El Grecon El Espoliosta, en ole tätä kirjoittaessani saanut Altan seurakunnasta. Ivo Pannaggin yhteys Norjaan ratkaisee vain osan arvoituksesta.

El Greco teki toisintoja samasta aiheesta ja lisäksi monet muut taiteilijat ovat kopioineet hänen maalauksiaan.[45] Esimerkiksi El Espolion tunnetuimmasta versiosta, Toledon katedraalin alttarimaalauksesta (n. 1579) on Münchenin Alte Pinakothekissa pienikokoisempi versio, joka on maalattu 1580–1586. Yksityiskohdiltaan ne muistuttavat toisiaan, vaikka maalaustyylissä on hienoisia eroja. Pinakothekin versiossa siveltimenjälki näyttää suurpiirteisemmältä. Henkilöhahmojen kasvoissa on eroja, esimerkiksi alareunassa olevat naishahmot näyttävät teräväpiirteisemmiltä ja vanhemmilta, kuten itse Kristuskin ja hänen vasemmalla puolellaan seisova haarniska-asuinen sotilas.[46]

Elvebakkenin kirkon alttarimaalaus on kopio Toledon maalauksesta. Se on esikuvaansa kapeampi, ja osa kuvakentästä puuttuu vasemmasta reunasta. Alareunassa oleva pitsihuntuinen nainen on leikkautunut pois ja jäljellä ovat kaksi Mariaa, Magdalena ja Jeesuksen äiti.

Ehkä Toledon maalauksesta hehkuu säteilyä kaukaisen, vuonon rannalla sijaitsevan kirkon alttarimaalauksen Kristus-figuuriin? Philip Troutmanin mukaan El Greco on El Espoliossa luonut taiteessa yhden kunnioitusta herättävimmistä, arvokkaimmista ja liikuttavimmista Kristus-kuvista. Tehonsa keskushahmon kohdalla on viittauksella suuriin bysanttilaisiin Kristus-figuureihin. Vaikutelma johtuu erityisesti vahvoista väreistä.[47] Elvebakkenin toisinnossakin Kristuksen punainen viitta kiinnittää katseen. Se kutsuu katsojaa eläytymään ikuiseen ja aina jatkuvaan kärsimykseen, josta vuononvarren asukkaat saivat osansa sodan myllerryksessä. Sotasyksy 1944 tuhosi Lebesbyn koko kylän kirkkoa myöten. Uusi, jälleenrakennuskirkoksi materiaaliltaan poikkeuksellisesti puinen kirkko, valmistui vuonna 1962 Odd Borgrund Pedersenin suunnitelmien mukaan. Rakennus muodostuu kahdesta massiivisesta jyrkkäkattoisesta pyramidimaisesta osasta: varsinaisesta kirkkosalista ja pienemmästä seurakuntakeskuksesta. Runko on verhoiltu tummanruskeaksi maalatulla puulla ja katto harmaalla laatoituksella. Sisäverhous on käsittelemätöntä puuta ja lattia altaskifer-laattaa. Kuoria hallitsee voimakas, esiin työntyvä päätykolmio, jota koristaa kullanvärinen krusifiksi. Jardar Lunden maalaama alttaritaulu Pyhä ehtoollinen sijaitsee päätykolmion alla matalassa syvennyksessä ja saa valoa etelän suuntaan kuorissa avautuvista ikkunoista. Jardar Lunde (1909–1990) suunnitteli aluksi Norjassa varsin tavallista merenkävijän uraa. Oltuaan muutaman vuoden merillä hän alkoi suorittaa perämiehen tutkintoa mutta vaihtoi pian maalarinopintoihin. Vuosina 1931–1940 hän opiskeli Carl von Hannon maalarikoulussa, Valtion käsityö- ja taideteollisuuskoulussa sekä taideakatemiassa Axel Revoldin, Jean Heibergin ja Georg Jacobsenin ohjauksessa. Revoldin oppilaista Lunde seurasi tiiveimmin opettajansa jalanjäljissä. Hänen taiteessaan on hiukan kulmikas naturalismi yhdistynyt vahvaan ääriviivaan, voimakkaisiin värikontrasteihin ja selkeisiin yksityiskohtiin. Maalausten aiheet hän löysi Pohjois-Norjan luonnosta ja elämästä.[49]

Merkittävimmän osan urastaan Lunde teki monumentaalimaalarina. Hänen julkisten taideteostensa luettelo on kunnioitettavan pitkä. Niiden tekniikat ja materiaalit vaihtelevat perinteisestä taulumaalauksesta freskoon, lyijylasiin, keramiikkaan, luonnonkiveen, metalliin ja mosaiikkiin. Hän kiinnostui freskotekniikasta sekä Revoldin vaikutuksesta että Italiaan vuonna 1947 tekemänsä opintomatkan myötä. Kookkain hänen lasimaalauksistaan sijaitsee Koillis-Ruijassa Båtsfjordin kirkossa. Se on 90 m²:n kokoisena lajissaan Euroopan suurin (1971).[50]

Perinteistä taulumaalausta Lunden monumentaalitaiteessa edustaa Lebesbyn kirkon alttaritaulu, jonka aiheena on klassinen Pyhä ehtoollinen. Sitä ei kuitenkaan ole maalattu tavanomaisena Leonardo-kopiona, vaan siinä yhdistyy raamatulliseen aiheeseen kahden maailman lomittuessa vahvaa paikallissävytteisyyttä. Samaan tapaan lomittuvat maailmat Inarin, Rovaniemen, Hetan ja Kolarin jälleenrakennuskirkkojen alttarikuvissa, joissa paikallissävytteisyys löytyy sekä pohjoisen maiseman että saamelaisen elämänmuodon kuvauksista[51]. Näiden ”Kristus Suomessa” -aiheisten alttarikuvien esitystapaan on Löijan & Steensman mukaan vaikuttanut sota kaikkine kokemuksineen. Kun Kristus ei ole enää historiallisessa Palestiinassa vaan omassa ajassamme ja sodan pahoin runtelemassa maassa, tavallisen ihmisen on helppo vakuuttua hänen siunauksestaan.[52]

Vastoin odotuksiani ”Kristus Ruijassa” -aihe taas on harvinainen Pohjois-Norjan alttaritaiteessa, jolle on ominaista konservatiivisempi historiallisempi ja ”palestiinalaisempi” ote. Saamelaisuutta ja ruijalaista luontoa näyttää esitetyn selkeämmin vasta oikeastaan varsinaisen jälleenrakennuskauden jälkeen[53]. Lieneekö Lundella opettajansa Axel Revoldin kanssa tehdyn yhteistyön vaikutusta siinä, että hän sijoitti raamatullisen aiheen pohjoiseen kontekstiin? Lunde oli hiljan koristellut Revoldin kanssa Harstadin kirkon (1958), ja Lunden osuutena olivat Harstadissa olleet lasimaalaukset (Kolmiyhteinen Jumala ja Jumalan seitsenkertainen armo). Harstadin heleänvärinen, kuorin päätykolmioon sijoitettu alttarimaalaus jakaantuu kahteen osaan. Ylempänä on aiheena vuorisaarna. Alemmassa, panoraamamaisessa osassa on kuvattu lumiseen maisemaan ja poimuilevan revontulinauhan alle grönlantilaisten apostoliksi kuvattu norjalais-tanskalainen Hans Egede (Edge), joka saarnaa paikallisille asukkaille.[54]

Pyhässä ehtoollisessa värit ovat pastellisemmat ja heleämmät ja ote impressionistisempi kuin Lunden ekspressiivishenkisemmissä maisemamaalauksissa. Pinnat ovat tasaisempia eikä ääriviivakaan korostu. Maalauksen sommittelu on sikäli perinteinen, että Kristus opetuslapsineen on sijoitettu pitkänomaisen pöydän ääreen, joka ikään kuin jatkaa syvyyssuunnassa alttaripöytää. Henkilöryhmän taakse on maalattu seinäke, jonka takana avautuu spazio lontanon tavoin paikallinen merimaisema laajana panoraamana. Sen jakaa keskeltä kahtia Kristuksesta tuleva voimakas, melkein rayonistinen säteily. Vasemmassa reunassa näkyy korkeita kallioita ja pari punapurjeista kalastusalusta, mikä luonnollisesti viittaa paikalliseen elinkeinoon mutta voi myös vihjata Lunden vuosiin merimiehenä. Oikeaan reunaan on meren äärelle kuvattu Lebesbyn kunnassa sijaitseva Kjøllefjordin kirkko, joka oli ensimmäinen Ruijaan valmistunut jälleenrakennuskirkko (1951)[55].

Lunde on kuvannut Kristuksen ja opetuslapset traditionaalisiin viitta-asuihin, jotka tosin poikkeavat tavanomaisista voimakkailla väreillään. Perinteellisestä kuvaustavasta poikkeavat myös henkilöt. He eivät ole tummahiuksisia ja -partaisia juutalaisia vaan Kristusta myöten vaaleita viikinkityyppejä. He ovat niin persoonallisen näköisiä, että kuvia voisi jopa pitää muotokuvina. Kristus on nostanut kätensä siunaukseen, mutta opetuslasten ilmeistä ja eleistä päätellen hän on juuri sanonut: ”Totisesti: yksi teistä on kavaltava minut.” (Matt. 26:21.)

Tavallisesti Juudas, kavaltaja, on kuvattu toisista hiukan erillään ja ulkonäöltään synkempänä. Lunden luomat opetuslapset näyttävät ottavan toisiinsa kontaktia – yhtä lukuun ottamatta. Kolmantena oikealla oleva henkilö on mietteissään ja nojaa pöytään ryhmästä erillään. Hänen sädekehässään on tummahko reunus.    Raskasluomiset silmät ovat syvällä kuopissa ja ilme selvästi huolestunut. Hän ei käänny kenenkään toisen puoleen tai kosketa hämmentyneenä lähimpiä opetuslapsia. Tummaihoinen käsi on nyrkissä pöydällä – ikään kuin se kätkisi pussillisen kavaltajan hopeakolikoita. Sodan jälkeen vuonna 1945 Hammerfest oli lohduton näky. Sørøysundetin poukamaa kiertävä kaupunki oli yhtä rauniokasaa, josta erottui aiempien katujen verkosto. Vain yksi rakennus oli jäljellä: valkoinen, vuonna 1937 rakennettu siunauskappeli seisoi keskellä hautausmaata. Jos kerran kirkko kadun toiselta puolen oli poltettu, miksi sitä ei? Todennäköisesti vetäytyvät saksalaiset säästivät sen, koska hautausmaahan oli miehitysaikana kätketty kaatuneita asetovereita hakaristilippujen verhoamissa arkuissa.[56]

Siunauskappeli palveli väliaikaisena kirkkona (Interimskirke) vuoteen 1961 ja uuden kirkon valmistumiseen asti. Kotakirkkotyyppisen rakennuksen suunnitteli arkkitehti Hans Magnus, jonka jälleenrakennuskirkkoja on Ruijassa myös Mehamnissa ja Berlevågissa sekä Huippuvuorilla Svalbardissa. Magnus suunnitteli Hammerfestiin aluksi perinteisempää basilikatyyppistä pyhäkköä, mutta lopulta valituksi tuli jyrkkälappeinen, yksilaivainen kotakirkko. Kolmion muotoa noudattelee myös kapealinjainen kellotorni.[57]

Kirkon sisäkoristelusta vastasi pääosin Jardar Lunde. Häneltä vierähti projektissa yli kaksikymmentä vuotta, jonka aikana valmistuivat alttarin koristelu ravennamosaiikkitekniikalla (1961), kuoripäädyn kolmionmuotoisen ikkunan kookas lasimaalaus (1962), sen alle kolme luonnonkivimosaiikkipaneelia (aiheina Jeesus ratsastaa Jerusalemiin, Pyhä ehtoollinen ja Jeesus Getsemanessa, aloitettu 1970), kirkkosalin sivuseinien kahdeksan pienen ikkunan lasimaalaukset dalle de verre -tekniikalla (1975) sekä viimeisenä saarnatuolin evankelistaveistokset (1982). Lunden oman selostuksen mukaan kuoripäädyn lasimaalauksessa oli tavoitteena kuvata kristillisen uskon peruselementtejä (grunneelementer av den kristne tro)[59]. Kirjeessään Hammerfestin seurakunnalle hän kuvaili lyijylasityön keskeistä sanomaa. Kuoripääty muodostuu viidestätoista pysty- ja poikkipalkein rajatusta ikkunasta, joihin aihe on sovitettu yhtenäiseksi kokonaisuudeksi. Kompositio käsittää yksinkertaisia ja helposti ymmärrettäviä symboleja, jotka johtavat katsojan ajatukset kristillisen uskon peruselementteihin: Jumalaan ja Kristukseen. Vaikka lasimaalauksessa on näkyvissä risti, Vapahtaja on vapaa siitä kuoleman voittajana ja elämään ylösnousseena. Y-kirjaimen muotoinen risti symboloi kaipaavaa ihmiskuntaa.[60] Y:n muotoista haarukkaristiä on käytetty symboloimaan Kristuksen kauhistuttavaa kärsimystä, jolloin hänen käsivartensa on venytetty hyvin korkealle[61].

Lunden lasimaalauksessa käsivarret kohottanut Kristus näyttää värien loiston ympäröimänä ennemminkin voittajalta. Hän on kohottanut kasvonsa ylös, ne näyttävät iloisilta ja valoisilta. Ylhäältä avoimena kaartuva risti kohtaa aureolan, joka on merkkinä taivaallisesta ihanuudesta sekä Jumalan ja ihmissuvun yhteydestä. Hehkuvin värein kuvattua kokonaisuutta vyöttää viilein sinisen ja valkoisen sävyin rakennettu mandorla.

Lasimaalauksen alaosassa on sivuaiheina vasemmalta lähtien kärsimystä kuvaavia symboleja ja tummia värejä, Kristus uupumassa tuskien tiellä ristin alle ja kohtaus, jossa Kristuksen puvusta on heitetty arpaa. Oikeassa reunassa hauta on avoin, vartijat ovat heittäneet aseensa pois ja valo todistaa elämän voittoa kuolemasta.[62]   Hammerfestin kirkon lasimaalauksessa Kristus on kohdannut kärsimyksen ja samalla vapautettu siitä.
Kun Lebesbyn kirkon ehtoollisaihe otetaan huomioon, tässä artikkelissa esitellystä seitsemästä kirkosta neljässä alttarikuva liittyy Kristuksen kärsimykseen. Juhani Rekola pitää kirjassaan Kuva uskon tulkkina kärsimysaihetta sotienjälkeisessä kristillisessä taiteessa yleisempänä, verrattuna ylösnousseen Kristuksen kuviin, joita hänen mukaansa ei juuri ole, sillä tuskinpa ”kukaan suurista mestareista on enää kyennyt tai halunnut käydä luomaan ylösnousemusta esittävää maalausta.”[63]

Rekolan rohkea sivallus joutuu outoon ja ristiriitaiseen valoon, jos sitä sovelletaan Lapin ja Ruijan jälleenrakennuskirkkojen alttarikuviin eikä oteta kantaa siihen, onko taiteilija suuri mestari vai ei. Niiden Kristukset esitetään harvoin kärsivinä; ylös nousevat tai nousseet, tavallisen ihmisen arkeen kontaktia ottavat, myötäelävät ja toisen kerran tulevat Kristukset ovat huomattavasti yleisempiä. Pohjoinen maanääri nousi vuosikymmenien aikana tuhkasta. Samoin Kristuskin on siellä taiteilijoiden pyhän huolen kohteena noussut kärsimyksen kautta ja moni-ilmeisenä ylös.

Sana pyhä kuuluu saaneen ensimmäiset merkityksensä ihmisten pyrkimyksessä hallita maata ja aikaa, ja heidän rajatessaan erilleen tiloja, ajanjaksoja ja asioita, joihin puuttumisen tuli tapahtua yhteisön säätelemässä järjestyksessä. Taidehistorian oppiainetta ja humanismin muita akateemisia instituutioita voi epäilemättä myös pitää sellaisena inhimillisen ajattelun ja toiminnan järjestelmänä, jonka ylläpitämässä tahdissa tieteen menettelytavoin voi pyrkiä tarkastelemaan yhtäältä erilliseksi määrittämisen ja rajaamisen prosesseja ja toisaalta erillisyyden ilmenemismuotoja itsessään – pyhinä ja kajoamattomina pidettyjä paikkoja, tiloja, aikoja, sanoja ja esineitä. Taidehistoriallisessa sakraalin taiteen tutkimuksessa minua kiinnostavat sellaiset ilmiöt, jotka niin suomalaisesta kuin laajemmasta pohjoismaisesta näkökulmasta tarkasteltaessa näyttävät ikään kuin pakenevan ja piiloutuvan ylittämättömien kulttuurirajojen taa. Tällaisena voi nähdä esimerkiksi keskiajan Ruotsissa (sen itäisessä osassa) eläneiden katolisten kristittyjen tiiviin kommunikoinnin veistettyjen, maalattujen ja painettujen pyhien kuvien kanssa. Ajallinen etäisyys siihen on suuri, eikä siis ihme, jos vanhojen katsomusten ja niistä eri aikoina käytettyjen kielellisten ilmausten juurille pyrkimisessä on vaivansa.

Saattaa olla niin, että tutkijan on vaikeampaa tunnistaa ajallisesti lähellä olevia rajoja esimerkiksi, kun ryhdytään tulkitsemaan Venäjän vallan ajalta periytyviin ortodoksisiin kirkkoihin kasautuneita kerroksia, niiden sisätilojen ”päivittämistä”, sisustuksen täydentymistä (tai miksei tyhjenemistä) toisiaan seuranneiden sotien ja niitä myötäilleiden väestönsiirtojen seurauksina. Mihin sukupolviin ja kumpaan sukupuoleen kuuluneiden ihmisten kertomuksia kuuntelemme? Mitä kieltä tai kieliä he puhuivat? Ja millaisin menetelmin tiede voisi tavoittaa ja tulkita niitä moninaisia ääniä, joista teosten materiaalisuus, niiden fyysinen läsnäolo enimmäkseen vaikenee?

Vastaamisen sijaan tuon tässä esiin kaksi tapausta, joissa kummassakin on kysymys bysanttilaisesta ikonista ja ikoniaan tutkivasta henkilöstä, kahdesta eri näkökulmasta eri tavoittein kuvaa katsovasta naisesta (kumpikin heistä kuoli suhteellisen hiljattain). Toinen syventyy temperavärein pohjustetulle puulle tehdyn maalauksen syntyvaiheiden ja ajoituksen määrittämiseen ja taistelee koko ajan tuota arvostettua kulttikuvaa vartioivia ortodoksisia miehisiä auktoriteetteja vastaan. Toinen on kirjailija, proosalyyrikko, jonka ajatukset niin ikään on vallannut ikivanha korujen peittämä pyhäinkuva, tai ennemmin oikeastaan kuvan tuntemattomiksi jäävät käyttäjät. He ovat siirtolaisnaisia, syrjäytyneitä ja rähjäisiä, kouluja käymättömiä, ja eksyksissä lapsuuden kielen ja uuden kielen välillä, kuin oman äänensä kadottaneita. Jossain heidän mukanaan kulkee nuhruinen painokuva. Aune Jääskinen (1932–2015) väitteli Helsingin yliopistossa ja väitöskirja The Icon of the Virgin of Konevitsa, A Study of the ”Dove Icon” and its Iconographical Background ilmestyi vuonna 1971. Suomenkielisen kirjoittajan englanninkielisen tekstin aiheena oli venäjän ja kirkkoslaavin kielten hallitsemassa patriarkaalisessa luostarikulttuurissa käytetty pyhäinkuva. Analyysiin liittyi ikonin konservoiminen Moskovassa, jossa valtaosa myöhemmistä maalauskerroksista poistettiin. Ikoni palasi Heinävedelle Uuteen Valamoon ulkoasultaan ja statukseltaan osin toisena kuin oli sieltä lähtenyt (mitä vanhat munkit jo ennakkoon haikeasti surivat). Pyhäinkuvan koristeltu hopeapäällys siirrettiin museoon ja Jumalanäidin Konevitsan ikonista tuli 1970-luvun taidehistorian maamerkki, samalla kertaa sekä kulttikuva että taideteos. Myöhäisbysanttilaisen ja vanhavenäläisen maailman välimaastossa 1500-luvun alussa tehty, ja ajan kerroksista esiin kaivettu hieno temperatyö voi edelleen toimia perustana kristillisen hellenistisen kuvateorian pohtimiselle.

Birgitta Trotzig (1929–2011) debytoi 1950-luvulla ja muutti moneksi vuodeksi Pariisiin, jonka köyhissä ja likaisissa siirtolaiskortteleissa hänen proosansa intensiivinen ja tumma poljento hioutui. Vasemmistoradikaalien työläispappien vaikutus veti Trotzigin vuonna 1955 katoliseen kirkkoon ja etsimään yhteyttä maahanmuuttajiin, mm. Pariisissa loppuelämänsä eläneeseen ja saksaksi, ”äitinsä murhaajien kielellä” kirjoittaneeseen Romanian juutalaiseen runoilija Paul Celaniin tai Ruotsista turvapaikan löytäneeseen Nelly Sachsiin. Trotzig palasi 1950–1970-lukujen teksteissä Itä-Skånen elämään ja ihmisiin. Parissa kertomuksissa seurataan kulkumiesten ja maaseudun köyhien elämää 1900-luvun alussa. Kaikkein halvimpana työvoimana käytettyjen, Puolasta tuotujen maalaisnaisten käsissä nähdään muutaman kerran – ja aina kuin ohimennen – arvoton painokuva, ”ett mycket flottigt och tummat kort”[1] – jonka aiheena on ”Puolan kuningatar”, eli Częstochowassa, valtavan luostarin isänmaallisten muistojen täyttämässä kappelissa säilytetty ”Musta Madonna”. Alkuperäinen ikoni, monet kerrat korjailu, retusoitu ja koruin ja ansiomerkein palkittu, hallitsee komeaa, hopean ja mustan sävyttämää alttarilaitetta. Kotona parakissa on toisin.

”Över soffan där de sov i numera äkta förbund, satte hon upp med häststift utan ram eller nånting (var skulle hon ha tagit pengar till sådant från) direkt på råa brädväggen hon med slöjan, Chestochowa med det svarta utbrända släckta utplånade ansiktet.” ”Mustaa Madonnaa”, tuhannen vuotta sitten Bysantista länteen vietyä ja monet kolhut kokenutta katolista kulttikuvaa ei tiettävästi ole yritetty liittää osaksi taidehistorian suurta kertomusta, eikä sen merkilliseltä ja tökeröltä vaikuttavaa korjailua ole tahdottu poistaa. Niinpä juuri tällaisena – siis hyvin toisennäköisenä kuin kuuluisat konservoidut venäläiset Jumalanäidit – Madonna vetosi 1960- ja 1970-luvuilla Birgitta Trotzigiin (vaikka en tiedä, tuliko hän kertaakaan käyneeksi sosialistisessa Częstochowassa).

Kuten sanottu, Trotzigin teksteissä elää muista erilleen ajettuja ihmisiä, ja hänen sanansa kertaavat yötä, poissaoloa, ja menetyksiä merkillisen rohkaisevin, kuin hohtavin sanoin.  Skånen itärannikon alavaa ja laakeaa maailmaa rajaa rannaton, hiekkadyynien ja kanervikon reunustama ja kaikkialle näkyvä meri.  Tällaisessa yhteydessä alkuperäistä ikonia koskeva tieto olisi epäolennaista, sillä Birgitta Trotzig on moderni mystikko, ja hänen tapansa lukea Częstochowan kasvoja on itsessään taidetta: äidin kummallisten, rujojen piirteiden loitsumaista kuvausta.

”Mörka ansikte, förkolnade. Nattmoder. Eldens andedräkt – därefter natt-ansikte, tårarnas källa, den utbrända jordens gråt.”[3]

”en bild av Chestochowa den svarta, den av frånvaro förmörkade, den förbrända slocknade, den i svart aska strålande.”[4]

Trotzigin fiktiossa puolalaisnaiset ja eteläruotsalaisen maaseudun köyhät, hullut työmiehet eivät selviydy – yö nielee heidät. Valona on pimeys.

Väitöskirja-arvio. Jyväskylän yliopiston Taiteiden ja kulttuurin tutkimuksen laitoksessa, käytännössä pääosin nykyisen taidehistorian oppiaineen piirissä, on pitkään tehty systemaattista ja perusteellista, koko maan käsittävää keräys- ja tutkimustyötä, jonka päämääränä on ollut muun muassa kirkollisen visuaalisen aineiston saattaminen tutkijoiden käyttöön. Nykyisin toiminta keskittyy Kirkkotaiteen ja -arkkitehtuurin tutkimusinstituuttiin. Samalla on kannustettu tutkijoita – perusopintojen tasolla jo – suuntaamaan toimintaansa tähän. Työ on kantanut satoa. Siten tämän arvion aihealueelta ovat laatineet tohtorinväitöskirjansa Hanna Pirinen (1996), Pekka Vähäkangas (1996) ja Heikki Hanka (1997). Tästä kokonaisuudesta löytää paikkansa myös fil. lis. Jorma Mikolan väitöskirja, joka tarkastettiin huhtikuussa 2015.

Väitöskirja jakautuu kymmeneen päälukuun, joista ensimmäisessä (Johdanto) esitellään työn tausta, kohde, pääkysymykset, aineisto ja muut perusasiat. Pääluvun 2 sisältöä voi luonnehtia tieksi, joka vie tutkimuksen kaikkiin muihin päälukuihin. Siinä nimittäin tarkastellaan aluksi Bertel Thorvaldsenin veistosta Kristus (1821) ja sen Suomessa saamaa yleisövastaanottoa ja taiteilijoiden, kuten Ida Silfverberg, Arvid Liljelund ja Wilho Sjöströmin, seuraajatöitä. Saman mutta myöhäisemmän klassisen idealismin ja romantiikan ajatusten Suomeen tuojaksi Mikola nostaa Carl Blochin, hänkin tanskalainen, jonka maalaukset Tulkaa minun tyköni (1875) ja Ylösnousemus (Frederiksborgin linnankirkon kuninkaankappeli, 1860-luku) saivat aikaan muun muassa Widolfa Engeström-Ahrenbergin, Viktor Westerholmin ja Adolf von Beckerin toisinnot. Viime mainitun Lemun kirkossa oleva työ rakentaa sillan väitöskirjan seuraavien päälukujen laajaan joskin osin epätasaiseen teemaan: realismi ja sen vastaanotto.

Mihály von Munkácsyn yhtä suuri mitoiltaan kuin muistoltaan nykymaailmalta unohtunut Kristus Pilatuksen edessä (1881) on Mikolan työssä (pääluku 3) erityisasemassa. Sen ja Fritz von Uhden samoin kuin Jean Béraudin ja Christian Skredsvigin töiden nostattama kiihkeäkin (pohjois)eurooppalainen aikalaiskeskustelu heijastui Edelfeltin Kristus ja Mataleena -työn suomalaiseen ikoniseen kiistaan: miten Jeesusta saa kuvata? Mikola ei turhaan nosta yhdeksi tutkimuskysymyksekseen mainittujen taiteilijoiden tunnettuuden ajan Suomessa. Ei välttämättä aivan onnistuneella tavalla Mikola seuraavassa pääluvussa kuitenkin ottaa askeleen taaksepäin ryhtyen analysoimaan Robert Wilhelm Ekmanin Räisälään (ja muutamaan muuhun kirkkoon) tekemän Getsemane-maalauksen vastaanottoa paikallisella tasolla. Tyylillisesti Ekmanin työt luonnollisesti ovat osa ”vanhaa idealismia”, mutta realismi tulee esiin omalaatuisella tavalla pitäjäläisten erimielisyyksien sykerössä. Voisi ehkä tokaista, että kansa taisteli, maalaus vaikeni.

Pääluku Alexandra Frosterus-Såltinin alttaritauluista ottaa suunnilleen kolmanneksen väitöskirjan sivumäärästä. Se on kirjan johdonmukaisin ja yhtenäisin esitys ja voinee sanoa sen kautta taiteilijan alttarimaalauskentän tulleen lopullisesti rajatuksi – ei niin etteikö aihepiiristä löytyisi yhtä ja toista mielenkiintoista. Luku on myös poikkeuksellisen hyvin taustoitettu aikaisemman tutkimuksen esittelyllä. Kiinnostavaa on huomata pääluvun ehkä harkittu sijoitus edellä kuvattujen ja jäljempänä esiin tulevien suurten taidekiistojen väliseksi adagio-osaksi. Ehkä kuitenkin maalarin vuonna 1863 alkanut ja 1915 päättynyt alttarimaalausura eräällä tavalla sovittaa kiistojen vuosikymmenet ne läpäistessään.

Käsitellessään johdannossa työnsä keskeisiä kysymyksiä väittelijä aiheellisesti nostaa esiin vaikeuden ainakin yhdeltä osin selvittää Frosterus-Såltinin uran piirteitä ja ongelmia erityisesti alttarimaalausten alalla. Tämä vaikeus on se, että R. W. Ekmanin elämää ja tuotantoa ei vielä kukaan ole perusteellisesti ottanut selvittääkseen. Toki se olisi jättimäinen yritys mutta jos mikä, myös tekijänsä palkitseva ja luultavasti yllättävänkin monia 1800-luvun Suomen maalaustaiteen olemusta määrittäviä tekijöitä valaiseva.

Pääluvut (6–8) Helsingin Johanneksen kirkon alttarimaalauskiistasta ulottuvuuksineen, Vaasan kaupunginkirkon alttarimaalauskokonaisuudesta ja Jyväskylän alttaritauluhankinnasta, kertovat havainnollisesti ja etevästi 1890-luvun merkityksestä maamme taidekeskustelun yhtenä suurena murrosaikana. Kyseiset kolme päälukua liittyvät tutkimuksellisesti toisiinsa, mitä Mikola kysymyksenasettelussaan korostaa. Yhtäkään niistä ei voi pohjimmiltaan ymmärtää, ellei perusteellisesti tarkastele muiden ympärillä käytyä debattia. Näissä luvuissa Mikola on parhaimmillaan. Kirjan päättävät lyhyet luvut ”Ikonografisia ongelmia” – sinänsä kiinnostava, mutta ehkä sen sisällöt olisivat olleet paremmin paikallaan erillisinä artikkeleina – ja hyvin muotoiltu ”Yhteenveto”.

Pääluvun 1 suhteen voi kiinnittää huomiota muutamaan seikkaan. Jo alussa todetaan alttarimaalausten aiheiden käytössä 1800-luvun lopussa olleen ”poikkeuksellista vaihtelua”. Näin voi olla, mutta on kysyttävä, mihin ja miten tämä suhteutetaan. Toiseksi tutkimuksessa ei käsitellä tarkasti Vähäkankaan ja Hangan väitöskirjojen (1996 ja 1997) ”väliin jäävää aikakautta”. Yhtäältä työn alkuajankohta on enimmin 1860-luvulla Hangan työn päättyessä vuoden 1880 tienoille, ja toisaalta Mikolan työ asiallisesti ottaen päättyy ennen vuotta 1917, mistä Vähäkangas puolestaan aloittaa omansa. Tutkimuksessa olisi tullut tässä tarkentaa ja perustella aikamäärittelyä – ei vain asian itsensä takia, vaan siksi, että tekijä ja lukijat kykenevät paremmin hahmottamaan asemansa ja myös tutkimuskysymyksensä suhteessa mainittuihin töihin.

Vähäkankaan ja Hangan työt jäävät väitöskirjassa tämän jälkeen hyvin vähälle – käytännössä ne unohtuvat. Voi myös kysyä, miksi käsikirjoituksen alussa nostetaan esille ainoastaan kaksi väitöskirjatutkimusta, sillä toki muitakin opinnäytteitä on olemassa muista yliopistoista. Opinnäytteeseen kuuluva aikaisemman tutkimuksen esittely on mielestäni jäänyt puutteelliseksi, lukuun ottamatta edellä mainittua johdantoa päälukuun Frosterus-Såltinin tuotannosta.

Luvusta ”Tutkimuksen kohde ja keskeiset kysymykset” käy ilmi kysymyksiä olevan toistakymmentä riippuen siitä, miten tulkitsee osien rajat. Tämä on kunnianhimoinen päämäärä ja joutuu kysymään, onko näin suuren määrän käsittely mahdollista. Tekijä osoittaa työllään vastauksen olevan pääpiirteissään myöntävä, mutta toisaalta kysymyksessä ovat myös pääosin pääluvuittain kootut osiot, jolloin erityiskysymysten (esim. Frosterus-Såltinin tuotanto, Järnefeltin käsittely Jyväskylän maaseurakunnan ja Helsingin uuden kirkon hankintakysymyksissä) määrä kasvaa peruskysymysten pysyessä samana. Ehkä voi tulkita niin, että keskeiset kysymykset on koottu yhteen valmiista luvuista niitä lopulliseksi väitöskirjakäsikirjoitukseksi muotoiltaessa.

Alttarimaalausten maailma, käyttääkseni hiukan vaikeasti määriteltävää ja suureellistakin termiä, oli 1800-luvulla muutoksen tilassa niin kuin se toki oli ollut koko olemassaolonsa ajan. Muutos oli nyt kuitenkin aikaisempia vuosikymmeniä ja vuosisatoja nopeampaa ja nopeutuvampaa. Esiin tuli uusia elementtejä, joita aikaisemmat sukupolvet eivät olleet kokeneet. Näistä elementeistä voi tässä mainita erityisesti kristinuskon yhteiskunnallisen aseman muuttumisen, maalausten tekemisen akateemisen ja muun koulutuksellisen ammatillistumisen sekä ilmiön ”taide” työntyminen kentälle eri näkökulmineen, asennoitumisten muutoksineen ja rintamien muodostumisineen. Viimemainittu nousee hyvin esiin lähdeaineistossa, jota tekijä on käyttänyt väitöskirjansa laatimisessa, nimittäin tutkittavan aikakauden sanoma- ja aikakauslehdissä ja seurakuntien asiakirjoissa.

Tehokkaan ja monipuolisen käytön on mahdollistanut Kansalliskirjaston kiitettävästi muodostama digitaalinen sanomalehtiarkisto vuodesta 1771 eteenpäin. Onkin aikaisempaa ratkaisevasti helpompi käydä läpi ajankäytön kannalta taloudellisesti aineistoja, jotka olisivat olleet aikaisemmille tutkijasukupolville tavoittamattomia. Ei niin, että aineisto nytkään antautuisi vastaan panematta, kuten käsiteltävästä työstä käy ilmi – tekijän kuvailun mukaan se on ”hidasta puurtamista”.

Digitaalisen lähdeaineiston tuominen tutkijoiden ulottuville, heidän huomionsa kiinnittäminen siihen ja sen analyyttinen käyttö, on väitöskirjan ehkä paras anti: se vastaa kysymyksiin siitä, millainen oli eri alttarimaalaushankkeiden ja valmiiden maalausten vastaanotto 1800-luvun jälkipuoliskon ja 1900-luvun alun Suomessa.

Lisäksi on todettava se laaja työ, joka on seurausta siitä, etteivät itse alttarimaalaukset valtaosaltaan onneksi ole siirtyneet, eivätkä siirry yhteen paikkaan tutkittaviksi. Jos niitä haluaa nähdä, on lähdettävä tekemään kenttätutkimuksia kirkoissa. Näin Mikola onkin tehnyt, joskaan ei systemaattisesti: kaikkia ajanjakson alttaritauluja hän ei ole nähnyt.

Tämän peruslähdeaineiston tuominen tutkimuksen valokeilaan ehkä selittääkin kirjallisuusluettelon suppeuden ja riittämättömyyden: vajaat 100 nimekettä. Näistäkin osa on varsin yleisiä, kuten Raamatun painokset ja laadultaan vaatimattomat Bo Lindbergin kirjoitelmat. Väitöskirjakäsikirjoitukseen ei toki voikaan sisällyttää niin sanotusti ”kaikkea”, ja siten tekijän ratkaisua voi jotenkin puolustaa: jos hän ei olisi tehnyt valtavaa arkistotyötä, vaan olisi keskittynyt julkaistujen tutkimusten ja opinnäytteiden perusteella tehtävään läpikäyntiin, ei työ ehkä olisi valmistunut. Toiselta puolen tutkijakollegoiden näkemysten esittely ja heidän tulkintojensa heijastaminen nyt kerättyyn aivan uuteen lähdeaineistoon olisi tuonut työlle huomattavan paljon lisää painoa ja arvoa.

Toki jotakin keskustelua muiden tutkijoiden kanssa on tekstissä näkyvissä, mutta itse asiassa se korostaa ongelmaa. Niinpä Lumparlandin alttaritaulua käsittelevässä alaluvussa yli puolet on tekijän esittelyä Aimo Reitalan maalausta koskevasta taidehistoriallisesta arviosta. Muutama liuska aikaisemmin taas käsitellään Arvid Liljelundin maalaamaa Jääsken alttaritaulua viittaamatta esimerkiksi Marianne Koskimies-Envallin taiteilijaa koskevaan julkaistuun opinnäytteeseen.

Pääluvussa ”Vanha idealismi, kauneuden ja hyvyyden ihanne” tekijä käsittelee Thorvaldsenin ja Blochin töitä taustana ryhmälle Suomessa tehtyjä alttarikoristeita. Jo ensin mainitun kohdalla nousee hyvin esiin edellä mainittu työn tärkeä anti, nimittäin Suomen lehdistössä esitetyt aikalaisajatukset. Olisi kuitenkin ollut perusteltua kirjoittaa välittävä johdantoluku Thorvaldsen-käsittelyn ja hänen Kristukseensa perustuneiden suomalaisten töiden väliin. Sama koskee Blochia.

Pääluvun III kuvaukset ja analyysit mm. Mihály von Munkácsyn Kristus Pilatuksen edessä -teoksen näytteillepanosta ja vastaanotosta ovat erinomaisia, antaen hyviä edellytyksiä representaatiovertailuille myöhempien näytteillepanojen suhteen. Harvemminhan näkee niitä käsiteltäessä palattavan 1800-luvun lähteisiin ja kuvauksiin esille asettamisen tavoista ja niille tarkoitetuista päämääristä.  Esimerkkinä käy von Munkácsyn jättiläiskokoisen maalauksen sijoittaminen Ritarihuoneen Ritarisaliin kesällä 1886: melkoinen installaatio!

Seuraavassa luvussa tulee esille väitöskirjan loppuosaa luonnehtiva alttaritaulujen hankinnassa paikallisten ja laajemmin jopa maata käsittävien kiistojen, riitojen ja kaunaisuuksien käsittely. Tämä ilman muuta tuo työlle runsaasti painoa. Frosterus-Såltinia käsittelevä osuus on työn laajin, mitä tietysti selittää taiteilijan tuotteliaisuus alttaritaulumaalauksen alalla.

Luku Helsingin uuden kirkon, nykyisen Johanneksen kirkon, alttaritauluhankinnasta aloittaa kolmen luvun sarjan, jossa tuodaan esille kunkin hankintaprosessin 1800-luvun ja 1900-luvun alun lehtilähteet ja suoritetaan niiden perusteella analyysi. Tämä osio tuo esille selvästi uusia asioita kunkin teeman kohdalla ja puolustaa hyvin paikkaansa. Pinnalta katsoen voisi pitää ongelmana sitä, että niihin käytetään verraten runsaasti tekstitilaa suhteessa useimpiin muihin käsikirjoituksessa käsiteltyihin töihin. Mutta kun kääntää asian toisinpäin, voikin havahtua huomaamaan kokonaistilanteen: valtaosa Suomen alttaritauluhankinnoista vuoden 1900 molemmin puolin tapahtui suuremmitta ongelmitta.

Väitöskirjan kolme liitettä antavat kiinnostavia tietoja, mutta niissä on myös ongelmia. Niinpä sinänsä ansiokas luettelo alttaritaulujen hinnoista vuosilta 1829–1909 ei ole varsinaiseen tutkimustekstiin tuottanut mainittavaa. Lukijan on hyvin vaikea saada hahmotetuksi hintatietojen suhteita toisiinsa edes 1800-luvun ja aivan seuraavan vuosisadan alun osalta ilmaisutapojen vaihdellessa ilmeisesti suoraan lähteistä otettuina raakatietoina, kuten ilmaisut ”päälle 300 hopearuplaa”, ”1200 / kaksi maalausta”, ”1800 ilman kehystä” osoittavat. Kuinka paljon vaihtelua eri kirkkojen alttaritauluhintojen välillä oli ottaen huomioon 1800-luvun hintakehityksen? Tämä ja monet muut kysymykset jäävät tulevan talous- ja kulttuurihistoriallisen tutkimuksen vastattaviksi, mikä on vahingoksi väitöskirjalle. Onneksi aineistoa on nyt sitä varten.

Toinen ongelma on se, että liitteeseen 2 on kerätty ”Alttaritaulujen tavanomaisia aiheita”. Tässä joutuu kysymään, miksi vain ”tavanomaisia”. On vaikea ajatella aiheita olleen niin paljon, etteivät kaikki olisi mahtuneet mukaan luettelon sisältäessä niitä nytkin vain 26. Sen sijaan kolmas liite, luettelo Suomen vuosina 1800–1919 tehdyistä alttaritauluista on hyödyllinen.

Väitöskirjan kokonaisuuden kannalta valitettavinta lienee se, ettei työssä ole koheesiota, tarkasteltavien osa-alueiden käsittelyn yhtenäisyyttä ja kokonaisuuden hahmotusta. Tämä heikentää selvästi väitöskirjan tasoa. Yhtenäisyyttä olisi ehkä lisännyt, jos idealismin aikaa käsittelevä pääluku olisi jätetty pois ja työ aloitettu suoraan realismin tunnusnimellä kulkevista töitä.

Alttarimaalausaiheen tutkimusongelmat 1860-luvulta ensimmäiseen maailmansotaan ovat toki vaikeita ja monimutkaisia. Ajanjakson pitkän ja syvän murroksen aiheuttama yhteiskunnallisten, taloudellisten ja kulttuuristen muuttujien moninkertaistuminen ja uudelleenmuotoutuminen sekä vanhan kristillisen maailmankuvan kouristuksenomaiselta vaikuttava ylläpitäminen yritettäessä estää maallistumisen ”hyökkäykset” tekee kentän erittäin hankalaksi kohteeksi. Lisäksi nämä muuttujat myös kutoutuivat yhteen toistensa kanssa tavoilla, joiden ymmärtäminen vaatii huomattavia ponnisteluja eikä yhden ihmisen toimin onnistukaan. Tämä näkyy väitöskirjan pohdiskeluissa.

Väitöskirjaa lukiessa käyvät ilmi tekijän lähtökohdat, kehitys ja päämäärä. Siten hänen oma mainintansa ”pitkään jatkunut työstäminen” (Mikolan FL-tutkielma samalta tutkimuskentältä valmistui 1995) näkyy väitöskirjan rakenteessa ja käsittelyssä mutta myös halussa saada pitkä uurastus päätökseen. Kysymyksessä on työvoitto.

Monista ranskalaisista 1900-luvun teoreetikoista on tapana sanoa, että heidän kategorisoimisensa on vaikeaa, koska he eivät ole rajoittaneet itseään yhden tiedon- tai kirjallisuudenalaan. Monesti tämä myös luetaan heidän edukseen. Metzin Pompidou-keskuksen kesällä 2015 juhlimasta Michel Leirisistä (1901–1990) voidaan kuitenkin helposti sanoa, että kategorisoinnin vaikeus on tehnyt hänen tuotannostaan hyvin vaikeasti lähestyttävän etenkin oman kielialueensa ulkopuolella.[1]

Sinällään ei olekaan mikään ihme, että Gallimardin toimesta julkaistun upean näyttelykirjan toimittajat ovat päätyneet lukijasta ehkä hieman puuduttavalta tuntuvaan ratkaisuun: Leirisin elämää hahmotetaan kirjan sivuilla yhteensä 60:n artikkelin voimin, joita on ollut kirjoittamassa 42 eri Leiris-tuntijaa. Tarkoitus onkin ollut antaa mitä moninaisimman historiallisen materiaalin valossa kuva Leirisin elämästä kuvataiteiden lähimaastossa, mutta myös kirjailijana jonka toiminta vastusti viimeiseen asti hegemonista modernistista tulkintaa taiteesta omana suljettuna kenttänään. Leiris kuuluu tässä mielessä sellaisten ”antimodernististen” taidekirjoittajien sarjaan, joiden perintöä ilman modernismin historiaa ei voida nykyisin enää ajatella. Täten kirjan sisältämien artikkelien aiheiden kirjo on myös hyvin laaja. Kuka Michel Leiris oli? Selonteko tuntuu vaikealta aloittaa ja se näkyy myös näyttelyn ja siitä tehdyn kirjan epätoivoisessa takertumisessa kronologiaan: jokaiselle artikkelille on nimetty jokin vuosi, jota se Leirisin elämässä näyttää parhaiten edustavan, ja näin on tehty myös jokaiselle esitellylle taideteokselle, jokaiselle arkistoista löydetylle lappuselle. Jos Leirisin urasta ei muuten saa kiinni, näyttää kirjan ja näyttelyn kuratoinut Denis Hollier ajatelleen[2], voi sitä aina yrittää käydä läpi vuosi vuodelta ja kirjoitus kirjoitukselta. Arvata vain voi, että hajanaisuus korostuu sitä ankarammin.

Leiris syntyi vuonna 1901 hyväosaiseen pariisilaisperheeseen. Hänen isänsä toimi mm. äveriään Rousselin perheen taloudellisena asiainhoitajana, yhtenä asiakkaanaan eksentrinen kirjailija Raymond Roussel. Rousselilta Leiris omaksuukin jo kirjailijanuransa alkuvaiheissa eräänlaisen esisurrealistisen kiinnostuksen kielen monitasoisuudesta kumpuavia sanaleikkejä kohtaan, jotka tulevat värittämään hänen kirjallista tuotantoaan kautta linjan ja kontekstista riippumatta.[3] Michelin vanhemmat toivovat pojastaan kemistiä, mutta runoilijankutsumus ottaa ylivallan 1920-luvun alussa, viimeistään silloin kun Pablo Picasson ja Guillaume Apollinairen lähipiiriin kuulunut Max Jacob ottaa nuoren Leirisin suojatikseen.[4] Leiris löytää pian hengenheimolaisia ja päätyy 1920-luvun puolivälissä surrealistiryhmän ytimeen, kun ystävänsä André Masson initioi hänet surrealistisen ajattelun saloihin.[5]

Nopea silmäys Leirisin uraan kertoo kuitenkin vaikeudesta sitoutua aikakautensa intellektuaalisiin liikkeisiin kovin pitkäksi aikaa – tästä kertoo painavasti myös Leirisin etääntyminen Jean-Paul Sartren eksistentialismista 1940-luvun lopulla, kun Sartre alkoi vaatia kirjallisuudelta ”sitoutumisen politiikkaa”.[6] Sama ongelma tuntuu liittyvän surrealismin sisäiseen dynamiikkaan ja Leiris löytääkin itsensä pian surrealismin sisältä nousseesta ”dissidenttiliikkeestä”, jota johdetaan Georges Bataillen toimesta Documents-julkaisun toimituksesta vuosina 1928–1930.[7] Documents oli lähtökohdiltaan radikaali poikkitaiteellinen julkaisu, joka pyrki käsittelemään korkeataiteellista, etnografista ja populaaria kuva- ym. aineistoa hierarkioista riippumatta ja toi myös esiin aikakautensa nousevia taiteilijanimiä, kuten Joan Mirón ja Alberto Giacomettin, joiden kanssa Leiris ystävystyi eliniäksi.[8]

Vaikka Documents’n piirissä tuotettu ajattelu oli paljolti surrealismin läpitunkemaa, se tarjosi myös lukijoilleen varsin mustan version liikkeen filosofiasta: epäpuhdas pyhä ja kuolemanvietti muodostivat tärkeitä intellektuaalisia kiinnekohtia myös nuorelle Leirisille, vaikka, kuten Jean-François Louette aihetta käsittelevässä artikkelissaan huomauttaa, Bataillen anarkistinen destruktivismi ja Leirisin poeettiset etsinnät olisivat yhtä hyvin saattaneet ajautua törmäyskurssille.[9] Näin ei kuitenkaan käynyt, ja Documents’n tarinan loputtua Leiris kulki 1930-luvun aikana vielä monissa merkeissä Bataillen rinnalla: niin ranskalaisen marxismin aallonharjalla Cercle communiste démocratiquen keskustelupiireissä[10], 1930-luvun lopulla intellektuaaliyhteisö Collège de sociologien istunnoissa kuin myös toimittamassa Bataillen nuorena kuolleen naisystävän Colette Peignot’n jälkeenjääneet runot ja esseet (tekstit julkaistiin Peignot’n taiteilijanimellä Laure).[11]

Collège de sociologien perustekstinä vuonna 1938 – Bataillen ”L’apprenti sorcierin” (suom. ”Noidan oppipoika”) ja Roger Caillois’n ”Le vent d’hiverin” lisäksi – julkaistu ”Le sacré dans la vie quotidienne” [”Pyhä arkipäiväisessä elämässä”] onkin eräänlainen Leirisin uran kulminaatiopiste: huimaavan kaunis ja runollinen essee, luonteikas yhdistelmä Proustia, Freudia ja Durkheimia, joka pyrkii vakuuttamaan lukijansa lapsuuden kokemusmaailmasta aina yhä uudelleen löydettävissä olevasta, jokaiselle meistä kuuluvasta mutta myös yksityisestä ja salatusta tavastamme kokea pyhän ja kielletyn rajat.[12] Niitä rajoja asuttavat Leirisin mielestä ennen kaikkea kielellisen ja visuaalisen ilmaisun solmukohdat ja monimerkityksellisyydet. Documents’n myötä Leiris, joka 1920-luvun ajan on tuonut itseään esiin lähinnä runoilijana, ajautuu myös etnologian pariin. Documents’n tärkeimpiä rahoittajia oli Trocadéron etnografisen museon johtokuntaan kuulunut Georges Wildenstein ja linkkinä museoon oli ollut myös siellä toimiva Georges-Henri Rivière, josta myöhemmin tuli mm. Kansainvälisen museoneuvoston (ICOM) ensimmäinen puheenjohtaja. Rivière järjestääkin Leirisin vuosiksi 1931–1933 Marcel Griaulen johtamalle etnologian historian klassikona tunnetulle matkalle halki Afrikan (ns. ”Mission Dakar–Djibouti”).[14] Matkan aikana hankitut kokemukset ja aineistot seuraavat Leirisiä koko hänen elämänsä. Retkellä Leiris on kiinnostunut ennen kaikkea Afrikan alkuperäiskansojen salaisista riiteistä ja niihin liittyvästä kielenkäytöstä, ja matka poikiikin aineiston hänen vuonna 1937 valmistuneeseen (julk. 1948) lisensiaattityöhönsä La langue secrète des Dogons de Sanga (Soudan français) sekä vuonna 1958 julkaistuun hänen ehkä tunnetuimpaan yksittäiseen tutkielmaansa La possession et ses aspects théâtraux chez les Éthiopiens de Gondar[15]. Päivätyönsä Leiris lopulta tekikin vuodesta 1938 aina vuoden 1971 eläkkeellejääntiinsä asti afrikkalaisen kulttuurin tutkijana ja Afrikan-osaston johtajana Pariisin Musée de l’Hommessa. Museovirassaan Leirisin uran eittämätön huippukohta ajoittuu 1960-luvulle, jolloin hän yhdessä Rivièren kanssa järjestää Musée de l’Hommen afrikkalaisteokset näyttelyyn ”Chefs-d’œuvre du musée de l’Homme” ja tuottaa yhdessä Jacqueline Delangen kanssa teoksia käsittelevän kirjan Afrique noire: la création plastique, aikana jolloin monet Afrikan valtiot olivat juuri itsenäistyneet ranskalaisen siirtomaavallan alta.[16]

Leirisin etnologin uran vaikeaa suhdetta kolonialismiin painottaa myös näyttelykirja. Kyllästymiseen asti kirjassa tehdään selkoa Leirisin ”etnologisista harha-askelista”[17] ja esitetään arvioita siitä ajankohdasta, jolloin hän menettää sinisilmäisen ranskalaisetnologin vakaumuksensa. Yhtä mieltä kirjoittajat näyttävät olevan vain siitä, että jossain vaiheissa se oli menetetty ja antikolonialistinen positio omaksuttu: kirjan aikana käännekohta ehditään yhdistää ainakin Mission Dakar–Djiboutiin[18], vuonna 1944 tehtyyn Afrikan-matkaan[19], sartrelaiseen politiikkaan[20], Algerian-kriisiin[21], ja lopulta tavallaan jopa Leirisin vuonna 1957 tehtyyn itsemurhayritykseen[22]. Ehkä enemmänkin oireena nykyisen keskustelun tulokulmista annetaan kirjassa valitettavasti usein olettaa, että Leiris olisi siirtynyt ikään kuin kolonialistisen ranskalaisetnologin asemasta ideologiakriittiseen asennoitumiseen, jolla hylkäsi edellisessä vaiheessa omaksumansa ennakko-oletukset. Näin tuskin tosiasiassa oli; kolonialismikritiikin historialliset painotukset ovat läpi 1900-luvun olleet varsin epävakaita ja historiallisesti määräytyneitä ja niinpä myös Leirisin toiminta on toisilta osin ollut helppoa lukea puolelle tai toiselle, aina näkökulmasta riippuen (Voidaan esimerkiksi ajatella niitä perusteluita, joita on käytetty ns. etnisen taiteen museokäytännöin esittelemisen puolesta ja vastaan sekä tätä keskustelua koskevia paradigman muutoksia Leirisin elinaikana). On selvää, että Leiris aktivoitui 1950-luvun lopulla poliittisesti ja alkoi sympatisoida Afrikan valtioiden itsenäistymispyrkimyksiä ja identiteetinrakennusta, mutta on hänen töittensä valossa melko vaikeaa ajatella tätä aktivoitumista hänen etnologin työnsä käännekohtana.

Niin etnologina kuin ammattikehyksensä ulkopuolellakin Leiris säilytti kiinnostuksensa kulttuurien rituaalisia ääri-ilmiöitä kohtaan: zār-kultin rituaalit ja Malin alueella tutkitut salaseurat täydentyvät Leirisin katalogissa haitilaisen voodoo-perinteen parissa kerätyllä aineistolla[23] ja härkätaistelusta kirjoitetuilla runo- ja esseeteoksilla.[24] Hänen tutkielmastaan  La possession et ses aspects théâtraux chez les Éthiopiens de Gondar kumpuaakin yksi hänen tunnetuimmista erotteluistaan, jota on myös sovellettu taiteiden alalla. Leiris puhuu siinä kahdesta teatterin lajista, tai ehkä pikemminkin moodista, joita hän kutsuu ”näytellyksi teatteriksi” (théâtre joué) ja ”eletyksi teatteriksi” (théâtre vécu). Näiden suhde ei Leirisillä ole antinominen, vaan pikemminkin dialektinen, kuten Jean Jamin artikkelissaan muistuttaa.[25] Kysymys on siitä, miten riivauksen ammattilaisten aloittama fiktiivinen näytelmä, jonka ”rooleina” toimivat zār-henget, saa aikaan ns. eletyn teatterin hetkiä, jotka saattavat ottaa valtaansa sekä riitin osana olevat parannettavat kuin myös parantajat itsensä. Samalla näytelmä toimii myös fiktion kiihdyttäjänä: tietoisuuden tilansa fiktion pyörteessä kadottanut henkilö, jolle fiktiosta tulee kokemuksellista todellisuutta, elettyä teatteria, muuttuu myös passiivisesta seuraajasta fiktion välittäjäksi, sen reaaliseksi agentiksi.[26]

Leirisin erottelu osuu toki yksiin aikakautensa teatteri- ja performanssiteoreettisten liikehdintöjen kanssa, joissa enemmän tai vähemmän puhuttiin osallistavan estetiikan tulosta myös länsimaisen teatterin kentälle. Mitä suuremmassa määrin se kuitenkin myös tukee Leirisin kirjailijanuran tunnetuimman osan – L’Afrique fantôme (1934), L’âge d’homme (1939) ja neliosainen La règle du jeu -teossarja (1948–1976) – metatekstuaalisuuteen ja itsetutkiskeluun perustuvaa tapaa luoda ajatuksia. Leiris olikin alusta lähtien halunnut tuoda selväksi, miten Afrikka ja fiktio sekoittuvat hänellä yhdeksi, tämän sekaannuksen ollessa tärkeä osa hänen elämäänsä: ”Ensimmäiset käsitykseni Afrikasta päiväytyvät sille ajalle, jolloin olin intohimoisesti kiinnostunut perhetuttavana tuntemani Raymond Rousselin teksteistä [Leiris viittaa erit. teokseen Impressions d’Afrique], ja jolloin uneksin kaukaisista maista ja moninaisista löydöistä, sijoittaen samalle tasolle sekä matkan materiaalisessa todellisuudessa että poeettisen seikkailun, joka sekin on vain matka, vaikkakin tosin petollisempi ja vähemmän todellinen”[27], oli hän kirjoittanut tekstissään L’œil de l’ethnographe (1930). Sellainen fantasian ja todellisen välinen ajatustenvaihto teki tietoiseksi myös siitä, miten etnografia oli asettunut osaksi prosessia, jossa se oli jo alkanut kadottaa objektinsa. Subjektivismin ja reaalisen rajat muodostavat myös Leirisin taidekirjoitusten pääteemat. Hän Leiris kirjoitti myös paljon oman aikansa taiteesta ja teki yhteistyötä jatkuvasti aikansa tunnetuimpien pariisilaistaiteilijoiden kanssa. Masson kuvitti Leirisin runoteoksista peräti viisi kappaletta, Miró kolme ja Picasso, Giacometti ja Francis Bacon kukin yhden.[29]

Leiris oli siis pitkään aikakautensa kuumimman avantgarde-liikehdinnän keskuksessa ja omasi jo Musée de l’Hommen virkansa puolesta hyvät näkymät modernismin virtauksiin. Tämän lisäksi hänellä oli myös varsin etuoikeutettu paikka Pariisin taidekentällä: Leiris avioitui jo vuonna 1926 Louise Godonin kanssa, joka oli erityisesti Picasson taidekauppiaana tunnetun Daniel-Henry Kahnweilerin elämänkumppanin Lucie Godonin tytär. Vichyn hallituksen aikana (1940) Louise Leiris hankki lopulta Kahnweilerin gallerian (Galerie Simon) omistukseensa kiertääkseen kieltoa, jonka mukaan juutalainen ja Ranskan kansalaisuutensa menettänyt Kahnweiler ei saanut pitää liiketoimintaa omistuksessaan. Samalla gallerian nimi muutettiin Galerie Louise Leirisiksi ja viimeistään tämän myötä myös pariskunnan kotiin alkoi hiljalleen kertyä myös hyvin arvokkaaksi kasvava taidekokoelma. Kokoelma lahjoitettiin Musée national d’art modernelle vuonna 1984, neljä vuotta ennen Louise Leirisin kuolemaa.[30] Yksi näyttelykirjan hienoimmista teksteistä onkin Hollierin artikkeli Leirisien yli kuusi vuosikymmentä kestäneestä avioliitosta ja sen suhteesta etnologin ja kirjailijan työhön.[31]

Viimeistään näiden merkintöjen jälkeen eräs Leirisin taidekirjoittajan uran ominaisuus pistää nopeasti silmään hänen bibliografiaansa silmäillessä: taidetta koskevien tekstien huomattavasta määrästä huolimatta niiden kohteena olevien taiteilijoiden määrä on varsin suppea. Ainoat poikkeukset löytyvät oikeastaan vain 1930-luvun vaihteesta, jolloin Leiris vielä valitsi kohteikseen myös ajallisesti etäisempiä taiteilijoita, kuten Antoine Caronin tai Francisco Goyan.[32] Sittemmin hänen länsimaista kuvataidetta kommentoiva tuotantonsa keskittyi lähes yksinomaan hänen läheisimpiin ystäviinsä: jo mainittuihin Massoniin, Miróon, Giacomettiin, Picassoon ja viimeisten vuosikymmenien aikana vielä Baconiin ja Wifredo Lamiin.[33] Lähipiirin suosiminen ei kuitenkaan aina tarkoita analyyttisen otteen puuttumista, vaan on ainakin toisinaan antanut Leirisille mahdollisuuden sellaiseen syväluotaamiseen, jota myös hänen omaelämäkerrallisemmat kirjoituksensa ovat tavoitelleet.

Kaikista suurimmassa määrin kirjan teksteissä nouseekin esiin fantasian ja toiseuden merkitykset sellaisina kuin Leiris ne näkee taiteilijoiden töissä. Tässä mielessä kirjan pyrkimys Leirisin elämästä luodun kertomuksen pilkkomiseen toimiikin mitä mainioimmin, sillä tekstit onnistuvat samalla kertaa löytämään kirjoitusten yhtenäisen juonteen näiden teemojen ympäriltä, mutta valottamaan sitä täysin eri puolilta. Esimerkki tästä löytyy ainakin onnistuneesta valinnasta asettaa peräkkäin Agnès de la Beaumellen selonteko Leirisin Giacometti-teksteistä (”Leiris dans l’atelier d’Alberto Giacometti”), Rémi Labrussen Miró-aiheita käsittelevä artikkeli (”Miró selon Leiris, le vide, la vie”) ja Marie-Laure Bernadacin Picasso-tekstejä avaava luku (”Picasso, ’Toiles récentes’”). Siinä kun Giacometti-aiheisto nostaa esiin subjektiviteetin kriisin ja eksistentiaalisen yksinäisyyden (”Rakastan Giacomettin veistoksia, koska kaikki hänen työnsä ovat kuin hänen kivettyneitä kriisejään [--]”[34]), ja siinä kun Miró nostaa esiin nuorelle Leirisille metafyysisiä toiseuden kysymyksiä ja tarjoaa aasinsillan ekstremistiseen orientalistiseen aineistoon, avaa Picasso pudotuksen reaaliin, surrealistisen unimaailman tuolle puolen.[35]

Picasson taiteen materialistinen ankaruus, sellaisena kuin Leiris sen näkee, puhuttelee myöhemminkin. 1950-luvun hienoissa Picasso-teksteissä – ja erityisesti koskien Picasson ”taiteilija ja hänen mallinsa” -teossarjoja – Leiris lyö niihin oman näkemyksensä, jonka mukaan Picasson aiheena on ennen kaikkea ollut taiteilijan elämän ja hänen työnsä rajallisuus. Taiteellisen kielen tarjoama suojapaikka ei säästä eikä säästy kuolemalta, mutta leikki, jota se usein edellyttää, auttaa silti ylittämään iän rajoitukset, väittää Leiris.[36] Argumenteissa näkyy lapsuuden käsitteen tärkeys sille perinnölle, jonka ranskalainen psykoanalyyttisesta traditiosta voimia saanut taideteoria tunnistaa omakseen.[37] Sellaiseen synkkyyden ja leikin, fantasian ja reaalisen yhdistelmään vastaa myös ikääntyneen Leirisin hullaantuminen Francis Baconin teoksiin. Sinällään ne eivät tarjoa muutosta hänen tekstiensä aiheistoon, vaan pikemminkin, kuten Jean Frémon artikkelissaan vihjaa, ne tulevat korvaamaan Giacomettin kuoltua vuonna 1966 tämän menetyksen jättämää paikkaa.[38] Frémonin poimima lainaus tiivistää hyvin, millainen materiaalinen ja reaalinen oli Leirisin etsinnän alla ollut: ”on kuin elävää todellisuutta ei voisi tuntea kuin huudon muodossa – huutavan totuuden, kuten sanotaan – ja kuin tämän huudon täytyisi tulla, ilmentäen vain sitä itseään, taiteilijalta joka on tietämisen kiihkon riivaama”.[39]

Sellaisen immanenssin vaatimuksen alla ei ole ihme, että myös Gilles Deleuze muisti kiitellä omassa Bacon-kirjassaan Leirisin tapaa ”herättää eloon välitön manuaalinen toiminta, joka jäljittää tosiasian mahdollisuutta [la possibilité du fait]”[40] Sama näkemys hallitsee myös muita Leirisin taideteoreettisia kirjoituksia. Tekstissä ”Autour de Joan Miró” (1947) Leiris hienosti ilmaisee etsimänsä tason. Sen esittämän näkemyksen mukaan taulukangas ei niinkään ole ”heijastuskangas tai järjestelypinta, vaan tyhjä paikka, jossa jotakin tapahtuu [lieu vacant où quelque chose se passe]”. Vaikka en mieluusti suosittelisikaan 60:n artikkelin strategiaa kaikille tästä lähin painetuille näyttelyluetteloille, niin täytyy mieluusti myöntää että Leiris & Co.:n kohdalla valinta on osunut oikeaan. Kirja on taitavasti rakennettu ja toimitettu, eikä lukija joudu kohtaamaan samoja asioita moneenkaan kertaan edes lukiessaan tekstiä sanasta sanaan – tuskin kovin vähätöisen tekstien siivoilun tulos. Kuusi Hollierin itsensä kirjoittamaa tekstiä myös hienosti rytmittävät kirjaa ja antavat sille koherenssia. Kirjan loppuun sijoitettu ”Leiris fantôme” -osa, jonka on tarkoitus antaa kuvaa Leirisin inspiroimista nykytaideteoksista, jää kuitenkin ehkä lyhyydessään hieman pintapuoliseksi, vaikka valittujen teosten ja taiteilijoiden skaala onkin aika laaja.[42] Kahdella tasolla kirja onnistuu erityisen hyvin: ensiksikin se tuo valtavan määrä kohdehenkilöään koskevaa tietoa kronologian muotoon, toiseksi sen fragmentaarinen rakenne antaa painoa ja palstatilaa sekä Leirisin omien että myös hänen tulkitsijoittensa oikuille paljon paremmin kuin mihin yhtenäisempi kooste olisi kyennyt.

Muutama näistä oikuista ansaitsee vielä tulla mainituksi. Heti en ainakaan haluaisi unohtaa Marielle Macén artikkelia ”Donc, Leiris”, jossa kirjoittaja analysoi ”donc [siis, siksi]” -sanan käyttöä Leirisin tuotannossa. Macé onnistuu tekstillään sekä perustelemaan marginaalisen näkökulmansa paremmin kuin hyvin että tuottamaan yhden epäilemättä kirjan sympaattisimmista artikkeleista, joka tukee teoksen kokonaisuutta.[43] Samoin on Michael Sheringhamin artikkelin ”Fiches” kohdalla, joka käsittelee Leirisin tapaa tehdä ja kerätä muistiinpanojaan arkistokorteille – ja samasta syystä Leirisin arvonantoa Marcel Duchampin työlle[44]. Teksti itsessään on hyvin huolellisesti rakennettu muutaman liuskan mittainen artikkeli, joka kykenee nostamaan kysymyksiä arkistointitapojen merkityksestä koko ranskalaisen filosofian traditiossa. Samanlaisia harvinaisempia näkökulmia tarjoilee niin ikään Gérard Cogezin teksti ”Olympia, c’est moi”, joka tuo esille Leirisin – jonka L’âge d’hommen englanninkielisen käännöksen mainio alaotsikko kuuluu ”A Journey from Childhood into the Fierce Order of Virility” – feminiinisiä puolia sekä kirjoitustyössä että sen ulkopuolella.[45]

Eräästä kirjan kauneimmista hetkistä vastaa myös Rosalind Krauss, joka Leirisin artikkelin mukaan nimetyssä tekstissään ”Pierres pour un Alberto Giacometti” tekee tulkinnan pyhästä tyhjyydestä ”katsojan ja katsomisen kohteena olevan halun objektin välillä”[46], jota näkee Leirisin havainnoineen Giacomettin pitkien ja laihojen hahmojen viestinä. On mielestäni vähintäänkin kyseenalaista ovatko Kraussin mieleenpainuvan tekstin väittämät yhtäpitäviä niiden avulla esitellyn Leirisin tekstin kanssa[47], mutta Kraussin tapauksessa tätä tuskin voi edes ajatella kritiikkinä. Ainakin itse syvästi ihailen Kraussin esseistikon kykyä saada kirjoitustensa kohteista huomattavan paljon irti vapaamuotoisen pohdiskelun keinoin, joissa teorioita käytetään toisinaan hieman anakronistisesti. Yksi tunnetuimpia Kraussin tämänhenkisiä tulkintoja koskee juuri Documents’n tekstien parissa viljellyn bataillelaisen informen käsitteen tulkintaa, jossa se on asetettu keskelle itselleen vierasta kontekstia, 1960- ja 1970-luvun amerikkalaista avantgardea.[48]

Hollier sanoo kirjan johdannossa – lainaten Leirisin Picasso-tekstissään viljelemää fraasia – että on yrittänyt saavuttaa mahdollisuuden esittää Leirisin ”vailla jalustaa”[49]. Jos se tarkoittaa hänen rooleilleen annettua liikkumatilaa, niin silloin kirja on tehtävässään onnistunut. Leirisin aave jää harhailemaan sanojen ja kuvien väliin.

Joidenkin suomalaisten 1930–1950-lukujen vaatteiden rusetti-, perhos-, lintu-, kasvi- ja meriaiheiset dekoraatiot näyttävät samanlaisilta kuin pariisilaisten surrealismista ammentaneiden muotitaiteilijoiden suunnittelemat vaatteet. Vaikka surrealismin juuret ovat Pariisin kirjallisuudessa, surrealismin vaikutus alkoi näkyä pian myös kuvataiteessa ja muodissa. 1930-luvulla muotiin omaksuttiin vaikutteita surrealismin härnäävyydestä. Monitieteinen vaatetussuunnittelun ja muodin tutkimukseni sijoittuu lähihistoriaan 1930–1950-luvuille. Aikakautemme ilmiöt löytyvät menneisyydestä. Annan tutkimukseni avulla välineitä toisille tutkijoille siirtää menneisyyden ilmiöitä nykyaikaan. Tutkimukseni tavoitteena on tarkastella surrealististyylisiä piirteitä suomalaisessa muodissa kuvien ja pukujen kautta sekä selvittää muotitaiteilijan yhteyttä aikakauteen ja hänen työhönsä havainnoimalla surrealististyylisen muodin tuloa Suomeen ja surrealismin sovellusta suomalaiseen naistenvaatetukseen. Lisäksi tavoitteenani on tulkita vaatteisiin sisältyviä kannanottoja yhteiskunnallisista tilanteista.

Analysoitavien 24 puvun suunnittelijat olivat toimittaja Linda Eerikäinen (1894–1993) sekä muotitaiteilijat Aili Salli Ahde-Kjäldman (1892–1979) salonki La Robesta, Nina Bergman (1899–1984) Atelier Nina Bergmanista, Marusa Brunow salonki Ikasta ja Kaarlo Forsman (1907–1994) Salon Kaarlo Forsmanista. Käyttämääni aineistoon lukeutuu kuvia ulkomaalaisten muotitaiteilijoiden suunnittelemista surrealististyylisistä puvuista ja kuvia surrealistisista taideteoksista, jotka muodostavat tutkimukseni vertailumateriaalin. Eniten viittaan pariisilaisen muotitaiteilijan Elsa Schiaparellin suunnittelemiin pukuihin sekä Salvador Dalin ja Pablo Picasson taideteoksiin, koska Dali ja Picasso vaikuttivat surrealismin kuvataiteeseen.

Tutkimuksen käsitteet ovat: aikakausi, tyyli, muoti ja haute couture, bibelot, bricolage sekä vaateruno. Käytän tutkimuksessani metodina Adele Clarken kuva-analyysia, joka perustuu Grounded Theoryyn. Grounded Theory auttaa tulkitsemaan puvun eri elementtejä.

Asetun tutkimuksessani taiteen ja muodin äärelle. Esittelen suomalaisten muotitaiteilijoiden suunnittelemia surrealististyylisiä vaatteita kategorioittain. Analyysin ensimmäisessä osiossa tarkastelen uusklassismia, rusetteja, perhosia ja tromp l’oeil’ta surrealistisissa kuvataiteessa ja muodissa. Kuvat vievät lukijan 1930-luvulle. Tarkastelen Saksan kansallissosialistien ajatuksia taiteesta ja muodista. Analyysin toisessa osiossa tarkastelen surrealismin näkyvyyttä taiteessa ja muodissa sekä Pariisissa että Suomessa. Kuvat johdattavat pohtimaan surrealistien naiskuvaa. Analyysin kolmannessa osiossa eletään sekä toisen maailmansodan keskellä että toista maailmansotaa seurannutta nuoren rauhan aikaa. Kasviaihe johdattaa havainnoimaan kansallista taidetta. Analyysin neljännessä osiossa pohdin surrealistien tapaa pukea eri sukupuolet toistensa vaatteisiin ja vaatetta naamiona. Kuvaat siirtävät aikajanan 1950-luvulle. Päätän tutkimuksen kytkemällä tutkimustulokset muutamiin Grounded Theoryn taulukoihin ja Fred Davisin muodin kiertokulkukaavioon.

1930–1950-lukujen kokemukseen kuuluivat suurkaupungit taiteilijakahviloineen, flanööreineen ja tavarataloineen. Pariisi oli eurooppalaisen kaupunkielämän, taiteen ja muodin keskus toiseen maailmansotaan asti. Kaupunki veti puoleensa ulkomaalaisia taiteilijoita, muotitaiteilijoita ja matkailijoita. Puistokatuja reunustivat hinnoiltaan edulliset kahvilat, joihin taiteilijat kerääntyivät. Suomalaiset muotitaiteilijat matkustivat kaupunkiin vuosittain nähdäkseen viimeisimmät muutokset muodissa ja saadakseen ideoita sekä ehkä myös liittyäkseen osaksi kansainvälistä maailmaa.

Pariisin suurkaupunkielämäntapaa ei juuri voinut aistia vasta itsenäistyneessä ja sisällissodan kokeneessa Suomessa. Täällä rakennettiin yhtenäistä kulttuuria 1800-luvulta periytyneen fennomaanien kansallisuusihanteiden mukaisesti. Keskusteluissa asetettiin vastakkain kansallinen ja kansainvälinen sekä maaseutu ja kaupunki. Kaupunkeja pidettiin kansallisten arvojen kannalta ulkoa tuotuina ja turmiollisina. Kansainvälistä suurkaupunkikulttuuria vierastettiin Suomessa, mutta uudet tavat levisivät maahamme siitä huolimatta.

Muoti toimi aikakauden ohjelmajulistuksena, koska muodista rakentui kaduilla visuaalinen näytös, joka luonnehti suurkaupunkia. Kaduista tuli julkisia näyttäytymispaikkoja, joiden varsilla kuljeskelleet flanöörit olivat sekä toistensa katsojia että katsottavia, mikä kiinnitti huomion vaatetuksen muodikkuuteen. Muoti vaihteli sitä nopeammin mitä hermostuneempi aikakausi oli, koska muodin taustalla oleva vaihteluntarve kiihtyi yhtä aikaa hermostuneisuuden kanssa. Muoti ilmeni haute couturessa.

Pariisi menetti asemansa muodin pääkaupunkina toisen maailmansodan ajaksi, kun saksalaiset kansallissosialistit miehittivät osan Ranskaa. Vaikka länsimaiset suurkaupungit kilpailivat Pariisin kanssa asemasta muodin pääkaupunkina, Suomessa Pariisi ja haute couture -puvut nähtiin muodin lähteinä toisen maailmansodan jälkeenkin.

Suomalaisten muotitaiteilijoiden suunnittelemissa puvuissa toteutui surrealismin kuvaruno-teoria, jossa kaksi toisistaan poikkeavaa elementtiä yhdistyvät yhteistä taustaa vasten. Rusetti-, perhonen-, lintu-, kasvi- tai meri-bibelot’hon yhdistyi uusklassismi. Vaatteiden tekoon soveltuneita surrealismin kuvallisten teosten menetelmiä olivat liioiteltu mittakaava, naivismi, pastissi ja tromp l’oeil. Elsa Schiaparelli suunnitteli surrealististyyliset vaatteensa samoilla periaatteilla. Suomalaisten muotitaiteilijoiden suunnittelemien vaatteiden bibelot’t olivat hillitympiä kuin Schiaparellin suunnittelemien vaatteiden.

Pukujen bibelot’ista voi lukea muotitaiteilijoiden mielipiteitä yhteiskunnasta. Elettiin demokratisoitumisen aikakautta, jolloin naiset kävivät yhä useammin ansiotyössä. Naistenvaatetus miehistyi, mikä tuki naisten itsetuntoa. Vitalistinen elämäntapa vaati vaatetukseen liikkuvuutta. Surrealististyyliset puvut suunniteltiin ylä- ja keskiluokkaisille kaupunkilaisnaisille. Näin voisi päätellä, että suomalaiset muotitaiteilijat halusivat edistää tasa-arvoa.

Ehkä surrealististyyliset bibelot’t hyväksyttiin suomalaisten muotitaiteilijoiden suunnittelemiin vaatteisiin, koska bibelot’iden alkuperät liittyivät luontoon: Suomen taiteessa luontokuvaus juontui 1700-luvun romantiikkaan ja Sakari Topeliukseen, jota pidetään suomalaiskansallisen luonto- ja maisemakuvaston isänä. Suomalaisesta taiteesta surrealismi haluttiin kitkeä, vaikka surrealismia edeltänyttä symbolismia oli arvostettu vuosisadan vaihteessa. Muotoilun ja arkkitehtuurin funktionalismi oli maassamme ankaraa, minkä vuoksi surrealismin kuvakieltä pidettiin ehkä liian koristeellisena. Valtion virallisissa taidetilauksissa suosittiin kansallisia aiheita. Jos suomalaiset muotitaiteilijat seurasivat suomalaista taide-elämää, antoivat ekspressionismi, tulenkantajat ja turkulaiset taiteilijat viitteitä surrealismista, vaikka osa helsinkiläisistä taidearvostelijoista suhtautui suuntaukseen kielteisesti. Surrealismin maaperät kaupunkikulttuuri ja vieraantuminen juurista etenivät Suomessa hitaasti: Suomi kaupungistui varsinaisesti vasta toisen maailmansodan jälkeen. Surrealismi tuli Suomeen pienin askelin, eikä sitä välttämättä tiedostettu, koska aikalaisilta puuttui tietoa surrealismin filosofiasta puutteellisen kielitaidon vuoksi.

Muotitaiteilijat eivät plagioineet Schiaparellin suunnittelemia surrealistisia vaatteita, koska he tulkitsivat samaa surrealismista omaksuttua bibelot’ta tavallaan. Muotitaiteilijat eivät ole passiivisia vaikutteiden vastaanottajia, vaan he tuottavat aktiivisesti uusia merkityksiä, jolloin kyseessä on bricolage. Muotitaiteilijat eivät aina ole tietoisia teostensa kaikista merkityksistä.

Muotitaiteilijat seuraavat aikaansa saadakseen ideoita työhönsä. Vaatetusalalla Pariisin vaikutus oli voimakasta, koska vaatetusalallamme oli suora yhteys Pariisiin kirjeenvaihtajien ja muotitaiteilijoiden vuosittaisten matkojen kautta. Niinpä surrealismin kuvakieli oli mahdollista omaksua, vaikka tietoa suuntauksen filosofiasta olisi puuttunutkin. Tutkimuskohteina olleiden vaatteiden kohdalla surrealistiset vaikutteet olivat hillittyjä, mutta selkeästi havaittavia.

Muotitaiteilijamme tuskin kokeilivat surrealismin tajunnanvirtaamenetelmää. Tiettävästi Schiaparellikaan ei osallistunut surrealistien istuntoihin, vaan sai aiheet valmiina. Bricolage antoi keinon osallistua yhteiskunnalliseen keskusteluun. Surrealististyyliset vaatteet säilyivät määrältään vähäisinä Suomessa, mikä viittaa siihen, että surrealististyylinen muoti tuli Suomeen trendinä, mutta varsinaista muotia siitä ei kehittynyt.

Yksi taidehistoriallisen tutkimuksen peruspilareita on tieteenalan alkuvaiheista lähtien ollut taiteilijan hahmo sekä taiteilijuus identiteettinä ja toimintana. Kysymykset taiteiljuudesta ovat vaihdelleet laajasti anonyymin tekijän tunnistamisesta, tyylin ja tuotannon seurantaan ja suhteuttamiseen tai vaikka psykologisoidun tekijyyden ja teoksen ilmaisun kietoutumiseen. Taiteilijan merkitys taidehistorian tai taiteen tutkimukselle on vaihdellut riippuen tilanteesta tieteenalan rajojen venytessä eri suuntiin, näkyvinä esimerkkeinä muun muassa 1950-luvun uuskritiikin ja 1990-luvun visuaalisen kulttuurin tutkimuksen vaikutukset. Taiteilijuus sinänsä ei kuitenkaan ajan muutoksista huolimatta häviä, vaan on jatkuvasti kiinnostava niin toimintana kuin tutkimusaiheena.

Tämän TAHITI-lehden numeron teemana on ”Taiteilijatutkimuksia”. Ehdotin tätä teemaa lehden aikaisemmalle päätoimittajalle Elina Räsäselle pari vuotta sitten ja olen iloinen, että saimme sen hyvässä yhteistyössä nykyisen päätoimittajan Roni Grénin kanssa toteutettua.

Ajatukseni teemanumerolla on ollut saattaa yhteen nykyisiä ymmärryksiä taiteilijuudesta ja sen tutkimuksesta kolmen eri tieteenalan näkökulmista. Tieteenalat taiteen tutkimus, taiteellinen tutkimus ja taiteen sosiologia eivät välttämättä laajemmassa kontekstissa näyttäydy kovin erillisinä, mutta  tuovat tarkemmin tarkasteltuna mukaan keskustelun erilaisia ajatusmalleja ja metodologisia traditioita. Erityisesti taiteellisen tutkimuksen esiinmarssi viimeisten vuosikymmenien aikana on kiinnostava juuri taiteilijuuden näkökulmasta, ja rajojen hämärtyminen sekä jatkuva uudelleen hahmottuminen tieteenalojen välillä kiihtyy.

Lehden eri osioissa hahmotetaan taiteilijuus ja taiteilijatutkimus eri suunnista ja eri tavoin. Taideyliopiston Kuvataideakatemian taiteellisen tutkimuksen professori Mika Elo nostaa kolumnissaan esille juuri taiteellisen tutkimuksen kehityksen eri perspektiivejä, ja nostaa taiteilija-tutkijan hybriidimäisyyden erääksi voimavaraksi. Tieteellisten artikkeleiden osiossa Kultuuripolitiikan tutkimuskeskus Cuporen erikoistutkija Sari Karttunen lähtee myös hybriidi-käsitteestä tarkasteltaessa erityisesti yhteisötaiteen toimijoiden itsereflektiota taiteen tekijöinä. Taiteilijuuden määrittelyn mahdollisuudet, tarpeellisuudet ja rajakäynnit korostuvat kun on kyseessä muidenkin taiteenalojen tekijöistä kuin perinteisesti kuvataiteiksi ymmärretty taide.

Moninainen ymmärrys taiteilija-nimikkeestä on myös Jyväskylän yliopistossa väitöskirjaa valmistelevan Taija Roihan tieteellisessä artikkelissa taitelijan ja yhteiskuntaluokan välisestä suhteesta. Roiha pohtii omassa tutkimuksessaan yhteiskuntaluokan merkitystä taiteilijuuden rakentumista erityisesti työn tekemisen näkökulmasta. Juuri taiteellisen työskentelyn tavat, toimintaedellytyksen ja käytännöt nousevat prekarisaation aikakaudella eräänlaiseksi yleisen työn ymmärryksen laboratorioksi, jossa yhteiskuntaluokka nousee yhdeksi määreeksi myös taiteilijatutkimuksen näkökulmasta.

Perinteisimmin taiteilijatutkimus tulee esille taidehistoriallisen museonäyttelyn tarkastelussa. Ruotsalainen taidekriitikko Robert Stasinski  pohtii Tukholman Nationalmuseetin ja Malmön Moderna Museetin intendenttien historiallista taiteilijaluokittelua ja määrittelyä läpi vuosisatojen museoiden yhteisessä näyttelyssä Konstnären. Itse olen kirja-arvio osiossa rinnastanut taiteilijanäkemyksiä, jotka nousevat talvella edesmenneen taidekriitikon ja kirjailijan John Bergerin, sekä eurooppalaisen nk. huippukuraattorin Hans-Ulrich Obristin ajankohtaisissa kirjoissa. Taidemaalarin koulutuksen saaneen Bergerin katse piirtää esille huomattavasti erilaisen tekijän taiteilijasta, kun kiihttyvän tuotannollisesti toimivan Obristin kanssakäyminen taiteilijoiden kanssa käytännössä sallii.

Taiteilijuuden ja taiteellisen prosessin suhde taiteellisen tutkimuksen tarkastelun avulla korostuu sekä lokakuussa tohtoriopintonäytteensä puolustaneen Timo Heinon lektiossa että erityisesti taiteen tohtori Pekka Niskasen tieteellisessä artikkelissa. Niskanen kirjoittaa auki työn alla olevan liikkuvan kuvan installaation syntymisprosessia, kinnittämällä huomion juuri tekijän moniroolisuuteen kokijana, tekijänä, kertojana ja tutkijana peircelaisen semiottisen mallina avulla.

Jyväskylän yliopiston taidehistorian professori Annika Waenerberg tuo Tuula Närhisen taiteellisen tutkimuksen väitöskirjan arvioinnissa esille perspektiivejä taiteen tutkimuksen laajan spektrin ja toteaa, että Närhisen kaltaisen taiteellisen tutkimuksen näkökulma tuo huomattavaa lisäarvoa erityisesti taidehistorian tutkimukselle.

Haluan kiittää kaikkia kirjoittajia, referee-arvioitsijoita ja Tahiti-lehden toimitusta arvokkaasta työpanoksesta ja hyvästä yhteistyöstä.

Perjantaina marraskuun 13. päivänä 2015 Pariisissa tehtiin kuusi terrori-iskua. Niissä kuoli yhteensä 132 ihmistä. Boulevard Voltairen ja Passage Saint-Pierre Amelot’n kulmassa sijaitsevaan Bataclan-teatteriin tehdyssä iskussa uhreja oli 90. Sunnuntaina 15.11. Helsingin Sanomat julkaisi kymmenen sivun kokonaisuuden terrori-iskuista, joista jihadistijärjestö Isis otti vastuun. Ensimmäisen aukeaman otsikossa luki “Verijäljet kadulla tekivät tragedian todeksi”. Otsikko viittasi terrori-iskujen jälkeisenä aamuna Passage Saint-Pierre Amelot’lla näkemiini verisiin kengänjälkiin ja kuivuneeseen vereen. Olin lähtenyt samalla kadulla sijaitsevasta asunnostani la Gaîté lyrique -konserttisaliin kaksi tuntia ennen terrori-iskua. Kukaan ei saanut poistua konserttisalista ennen kello kolmea lauantaiyönä. Passage Saint-Pierre Amelot suljettiin terrori-iskun jälkeen ja pääsin kotiin vasta seuraavana aamuna.

Kerroin lauantaiaamuna facebook-päivityksessäni verisistä jäljistä kotikadullani. Kirjoitin asuvani muutaman kymmenen metrin päässä Bataclan-teatterista. Statuspäivitykseni jälkeen suomalaiset lehdet ja media ottivat minuun yhteyttä. Helsingin Sanomien toimittaja Petja Pelli soitti lauantai-iltapäivänä. Sovimme tapaavamme eristetyn alueen rajalla, Rue Oberkampfin ja Boulevard Richard Lenoirin kulmassa sijaitsevassa bistrossa. Ennen tapaamista kuvasin katua ensimmäisen kerran terrori-iskun jälkeen. Olin päättänyt aloittaa uuden teoksen kuvaamisen terrori-iskun jälkeisenä lauantaina tuottaja Mirka Flanderin kehotuksesta. Otin ensimmäisen kuvan katutason asunnostani ikkunan läpi huomattuani kadulla verisen jäljen. Lähtiessäni tapaamiseen myöhään lauantai-iltapäivänä näin oikean jalan kengän jättämiä verisiä jalanjälkiä ikkunoideni edessä. Kerroin Pellille kuinka joku oli juossut edellisenä yönä lujaa kadullamme asuntoni ohi. Sunnuntain Helsingin Sanomissa luki: “Ihan kuin joku olisi maalannut jalkapohjan verellä. Oikean jalan kuvat olivat kaukana toisistaan.” Tarkastelen artikkelissani keskeneräistä videoinstallaatiotani, joka kertoo Bataclan-teatterin terrori-iskusta ja Passage Saint-Pierre Amelot’sta iskun jälkeen. Teos valmistuu marraskuussa 2017 Turku Biennaaliin. Juuri tämä hetki ja paikka tuottavat videoinstallaatiooni näkökulman, joka on etääntynyt alkuperäisestä suunnitelmasta ja käsikirjoituksesta, mutta joka ei ole vielä kiinnittynyt teoksen lopulliseen rakenteeseen, muotoon ja sisältöön. Vaikka videoinstallaationi perustuu käsikirjoitukseen, vaikuttaa teoksen leikkausprosessissa syntyvä rakenne myös sisältöön, siihen kuinka teosta katsotaan ja kuinka se koetaan. Teosta ei voi irrottaa niistä paikoista ja tiloista joissa se on kuvattu ja jossa se tullaan esittämään. Jokainen yleisö, paikka ja tila tuottavat ja muokkaavat teosta. Mitään autonomista videoinstallaatiota ei ole olemassa. Teos on olemassa väliaikaisesti ainoastaan tietyssä esityspaikassa satunnaisen yleisön katsottavana. Esityspaikka vaikuttaa aina teosteni muotoon, mitään yhtä lopullista ja todellista muotoa ei ole olemassa.

En voi analysoida tulevaa teostani enkä sen suhdetta esitystilaan ja yleisöihin, koska en voi tietää millainen valmis videoinstallaatio tulee olemaan. Voin sen sijaan yrittää muistaa, hahmottaa ja analysoida mitä tapahtui kuvatessani videoinstallaation materiaalia Pariisissa marras-helmikuussa 2015-2016 ja Helsingissä seuraavana kesänä. Voin myös pohtia miksi päätin lähteä dokumentoimaan Pariisin marraskuun terrori-iskun jälkeistä tilannetta Bataclan-teatterin ympäristössä Pariisissa. Tarkastelen tekstissäni eri roolejani teoksen tekijänä ja esiintyjänä. Yritän määritellä kuinka paljon haluan ja voin kertoa omista kokemuksistani ja havainnoistani, jotka liittyvät terrori-iskun jälkeiseen aikaan Pariisissa. Pohdin tekstissäni tulevan teokseni eri tasoja myös Peircen merkkiteorian avulla.

Videoinstallaatio ei ole vain dokumentti Isisin terrori-iskusta, etsin teoksen avulla etäisyyttä Pariisissa kokemaani ja näkemääni, myös epäoikeudenmukaisuuden kokemuksiin. Teos tuottaa katsojalle läpipääsemättömän rajan yksityisyyteni ja julkisen taiteilijan roolini välille. Vain minä tiedän silminnäkijänä kuinka ensisijainen todellisuus muuntui teokseksi. Teokseni pohjautuu muistiinpanoihini, luonnoksiini, havaintoihini, mielikuviini, video- ja valokuvamateriaaliini, jotka muodostavat henkilökohtaisen arkistoni ja joka on yksinomaan minun käytössäni. Tämä artikkeli ja tuleva videoinstallaationi kertovat samoista tapahtumista ja kokemuksistani eri tavoin.

Esiinnyn ensimmäisen kerran oman teokseni henkilöhahmona tulevassa videoinstallaatiossani. Kuvausprosessin aikana kiinnostuin henkilöhahmoni suhteesta kokonaiseen identiteettiini, johon taiteilijarooli tuottaa vain rajallisen osan. Olen pyrkinyt perehtymään William Kentridgen ja Anna Estarriolan ajatteluun ymmärtääkseni videoinstallaatiossa esiintyvää hahmoani. Estarriolan ja Kentridgen teokset vaikuttivat päätökseeni esiintyä omassa teoksessani tai pikemminkin päätökseeni luoda itsestäni henkilöhahmo videoinstallaatiooni. Näin William Kentridgen näyttelyn, NO IT IS ! Martin-Gropius-Baussa Berliinissä toukokuun alussa 2016. Kentridge esiintyy useissa näyttelyssä esillä olevissa teoksissaan. Toukokuun lopussa olin katsomassa Anna Estarriolan Ventriloquized-performanssia Helsingissä Kiasma-teatterissa. Jäsennän terrori-iskuun liittyviä kokemuksiani ja havaintojani Charles S. Peircen merkkiteorian kolmen kategorian avulla. Ne ovat firstness, secondness ja thirdness. Käytän termeistä samoja nimiä kuin Merja Salo tutkimuksessaan Imageware, kuvajournalismi mediafuusiossa.[1] Firstness liittyy erittelemättömään, hetkelliseen ja välittömään tunteeseen, secondness tosiasioihin ja thirdness johdonmukaiseen tietämiseen. Kolmijakoisen merkkiteorian kategoriat eivät ole toisistaan erillisiä vaan ne toimivat vuorovaikutuksessa keskenään. Yhdessä nämä kolme kategoriaa tekevät mahdolliseksi havaintojen ja tulkintojen välittämisen kohteesta tai tapahtumasta ulkopuolisille yhteisesti jaetussa todellisuudessa. [2]

Firstness kuvaa kokemisen tapaa, jota dominoi jokin välitön ja odottamaton tunne. On olemassa kokemuksia, joita on vaikea sanallistaa ja ymmärtää. Kun havainnon todellisuudesta täyttää ennennäkemätön ja vaikeasti sanallistettava kokemus, leimaa suhdetta todellisuuteen firstness.[3] En liitä firstnessiä mihinkään tiettyyn esteettiseen tapaan tai tekniseen ja visuaaliseen laatuun, vaan kokemukseen ja havaintoon. Yhdistän firstnessin myös representaation ja kokemuksen väliseen suhteeseen. Tietoiset teot, kuten tapahtumien liittäminen suurempaan kokonaisuuteen, kuuluvat secondnessin kategorian, koska ne perustuvat ympäröidystä maailmasta saatuun tietoon ja opittuihin toimintatapoihin. Secondness liittyy taiteessa tarinan kertomiseen, kertomuksiin – firstnessin ainutlaatuisten kokemusten sanallistamiseen. Thirdness perustuu puolestaan maailman ja sen tapahtumien loogiseen ja analyyttiseen tarkasteluun usein kielen avulla vaikka taiteessa käytetäänkin sen omia ilmaisutapoja. Taiteessa thirdness ilmenee teoksen kokonaisuuden hallintana vastakohtana firstnessiin liittyvien havaintojen ja tapahtumien yllättävyydelle. Thirdness edustaa järjestystä, kategorisointia ja säännönmukaisuutta toisin kuin firstness, jota leimaa sattumanvaraisuus ja kaaos.[4] Historian tapahtumien liittäminen yhteen kokonaisuudeksi, yksittäisen henkilön, tämän henkilöhistorian ja omaelämäkerran sitominen osaksi teoksessa tarkasteltavaa ajanjaksoa kuuluu thirdnessin kategoriaan.Kuva voi kertoa firstness-kokemuksesta. Samalla tavalla sitä edustavat silminnäkijähavainnot jostain jota emme voi heti käsittää ja hyväksyä. Facebookissa julkaisemani ensimmäinen kuvaus havainnoistani ja kokemuksistani Isisin terrori-iskun jälkeisenä aamuna Pariisissa kertoo jostain minulle ennennäkemättömästä kokemuksesta. En kyennyt aluksi löytämään sopivia lauseita terrori-iskun tuottamalle epäoikeudenmukaisuudelle, mykälle firstness-kokemukselle.[5] Näin ensimmäiset terrori-iskuun liityvät jäljet lauantaiaamuna Rue Commines’n ja Boulevard des Filles du Calvairen[6] kulmassa noin 400 metrin päässä Bataclan-teatterista. Huomasin jalkakäytävällä hylätyn verisen paidan ja kengän. Rue Amelot’n katusululla poliisi pyysi minua todistamaan henkilöllisyyteni, näytin heille myös sattumalta mukana olleen vuokratodistuksen. Kävellessäni Rue Amelot’n katusululta kahden poliisin saattamana kohti kotioveani näin kuivuneen verilammikon ulko-oveni edessä, mutta en luotien jättämiä jälkiä Passage Saint-Pierre Amelot’n talojen ja teatterin seinissä. Terrori-iskussa kuoli viereisessä talossa asunut naapurini, jonka selkään osui luoti avoimesta ikkunasta. Toinen naapurini oli kuollut samana iltana vain muutaman metrin päähän ulko-ovestani. Kun terrori-iskusta oli kulunut vuosi, vastapäisessä talossa asuva mies toi samaan paikkaan kynttilän ja kukan. Puhuin hänen kanssaan hetken, kello oli silloin kymmentä vaille yksitoista sunnuntai-iltana. Eristetystä kadusta, sen hiljaisuudesta ja terrori-iskun jäljistä kadulla tuli osa traumaani. Ymmärrän trauman firstnessin kaltaisena kokemuksena, johon ei ole aluksi mitään rationaalista selitystä. Kun nähtyä ja koettua ei kykene liittämään osaksi ympäröivää todellisuutta ja kertomusta ei sitä voi myöskään käsittää ja käsitellä. Jäljelle jää vain firstnessin kokemuksen ennennäkemättömyys, terrori-iskun selittämätön kauhu ja ainutkertaiset kuoleman jäljet verisessä kadussa. Bataclan-teatterissa tehdystä terrori-iskusta muodostui traumaattinen tapahtuma, joka kohdistui suureen joukkoon ihmisiä. Terrori-iskujen on luokiteltu kuuluvan massatraumoihin. Trauman käsite viittaa suppeimmillaan tapahtumaan, joka on ylivoimaisen musertava sen kokeneelle yksilölle.[7]

Traumassa yksilö saattaa kohdata potentiaalisen mahdollisuuden tuhoutua. Uhkana voi olla myös fyysisen koskemattomuuden mureneminen ja uhan muuttuminen teoiksi, suoraksi väkivallaksi. Traumaattisessa tapahtumassa yksilö voi kokea rajojensa sortuvan. “Toinen” tunkeutuu niiden sisään ja turvallisuuden tunne katoaa. Traumakokemuksessa terrori, väkivalta ja näiden uhka tuottavat kauhua, voimakasta pelkoa ja avuttomuutta. Tapahtuma voi olla traumaattinen vaikkei siihen liittyisi suoraa kuoleman tai väkivaltaisen vahingoittumisen vaaraa, pelkkä uhka fyysisen koskemattomuuden loukkamisesta saattaa riittää.[8]

Trauma tuottaa firstness-kokemuksen, joka ylittää yksilön voimavarat käsitellä tapahtunutta. Trauman seuraukset, kuten traumanjälkeinen stressihäiriö, sekoittuvat usein itse traumaan. Stressihäriö voi ilmetä takaumina, ahdistavina ajatuksina ja muistikuvina traumasta.[9] Trauma vaarantaa identiteetin jatkuvuuden ja yksilön aiemmin omaksuman kertomuksen itsestään. Terrori-iskun seurauksena aiemmin itsestään selvänä pitämäni henkilöhtaiset rajani ja turvallisuuden tunne murtuivat. Kehollisen subjektini henkinen ja ruumiillinen koskemattomuus hämärtyivät. Rajojen murtuminen tapahtui myös toisinaan öisin painajaisissa. Kohtasin niissä uudelleen samalla kadulla asuvan naapurini fyysisen väkivallan, hänen lupauksensa tappaa minut ja hänen yrityksensä rikkoa kamerani, jolla kuvasin katuamme terrori-iskun jälkeen. Myös lähisuhdeväkivalta luokitellaan traumatisoiviin tapahtumiin. Terrori-iskun esiin nostaminen julkisuudessa traumana on kuitenkin hyväksyttävämpää, koska se kuuluu julkisen eikä yksityisen piiriin.

Trauma ja firstnessin kokemukset ovat minulle lähtökohta identiteettityölle, jossa subjektin identiteetti liikkuu ja siirtyy aiemmalta paikaltaan. Facebook-päivitykseni, videoinstallaation käsikirjoitus, teoksen tekoprosessi ja valmis teos ovat osa tätä identiteettityötä. Yksilöllä on mahdollisuus rakentua trauman purkamisen jälkeen uudella tavalla puhuvaksi subjektiksi ja tiettyjen diskurssien sosiaaliseksi subjektiksi. Trauman purkaminen ei merkitse minulle selittämistä. En yritä löytää syytä Isisin terrori-iskulle tai naapurini esittämille tappouhkauksille, pyrin pohtimaan sen sijaan trauman, identiteetin ja taiteen välisiä suhteita. Pariisilaisia kehotettiin pysymään terrori-iskun jälkeen sisätiloissa. Viranomaiset pelkäsivät että terroristeja saattaisi olla piiloutuneina asuntoihin ja talojen katoille. Eristetyn kadun hiljaisuus poikkesi Passage Saint-Pierre Amelot’n aiemmasta äänimaailmasta, jota hallitsivat ohi ajavat autot ja kadulla kävelevät ja keskenään keskustelevat ihmiset. Kadulle ei saanut enää ajaa autolla, edes poliisit tai rikostutkijat eivät sitä tehneet. Katu oli rikostutkinnan kohde.

Le Monden toimittaja, Daniel Psenny, kuvasi terrori-iskua Passage Saint-Pierre Amelot’lla toisen kerroksen ikkunasta, kymmenen metrin päässä asunnostani. Huomasin videon Le Monden uutisten joukossa terrori-iskun jälkeisenä lauantai-iltapäivänä.[10]  Psennyn videon tuottama epäoikeudenmukaisuuden tunne ja sanattomuus ovat reaktioita teatterin ja katumme tapahtumiin. Liitän nämä tunteet Peirecen semiotiikan firstness- ja secondness-kategoriaan. Tietyssä ajassa ja paikassa sattunut ennalta-arvaamaton tapahtuma tuottaa tulkintoja ja kertomuksia. Secondness etäännyyttä kokijan aiemmin tapahtuneesta toiminnan ja reaktioiden avulla.[11] Kokemukseni Psennyn videosta sijoittuu kahteen kategoriaan, koska videolla esiin nousevia tapahtumia on vaikeaa sanallistaa, mutta toisaalta videon avulla terrori-iskua on mahdollista tulkita. Tulkinta voi tuottaa kokonaisen kertomuksen.

Daniel Psennyn kuvaamalla videolla näkyy kuinka nainen roikkuu Bataclan-teatterin toisen kerroksen ikkunasta. Kaksi muuta henkilöä on piiloutunut teatterin takahuoneen ikkunoiden ulkopuolelle. Kaikki kolme ovat vaarassa pudota alas. Teatterin sivuovesta pakenee ihmisiä kadulle. Saman oven edessä makaa ihmisiä, jotka eivät liiku. Nuori mies seisoo studioni ulko-oven edessä ja katsoo ylös kohti vastapäisen talon ikkunoita. Hän on vetänyt maassa makaavan ja verta vuotavan henkilön pois Bataclan-teatterin edestä. Mies vaikuttaa kuin odottavan, että joku tulisi auttamaan. Samaan aikaan toista haavoittunutta vedetään katua pitkin turvaan studioni seinän taakse.

Terrorin ja väkivallan kohteeksi joutuneet ja uhrien läheiset kohtaavat lähes säännönmukaisesti epäoikeudenmukaisuuden tunteen, jota on vaikea saada ilmaistuksi ja kuulluksi. Terrori ja väkivalta muodostavat uhan, jonka jokainen niiden vallan piirissä elävä joutuu ottamaan huomioon. Terroriin liittyy oleellisesti epäoikeudenmukaisuuden kokemusten ilmaisun estäminen. Silloin kokemukset uhkaavat sulkeutua firstnessin kategorian sisään, tapahtuneeseen liittyviksi tunteiksi. Epäoikeudenmukaisuuden kokemus siirtää subjektien asemia ja identiteettejä niiden aiemmilta paikoilta uusiin asemiin. Uusien identiteettien syntymistä muokkaavat ja ohjaavat usein kokemukset marginalisoimisesta, mitätöimisestä, hylkäämisestä ja epäoikeudenmukaisuudesta. Ensin näille kokemukselle tulisi kuitenkin löytää ilmaisu, joka tuottaa mahdollisesti kertomuksen ja liittää tapahtuneen osaksi ympäröivää todellisuutta ja secondnessin kategoriaa.

Katson Psennyn kuvaamaa videota aina uudestaan. Kun katson videon, koen jälleen Peircen semioottisen jaottelun mukaisen firstness-kokemuksen – välittömän tunteen järkytyksestä. Vasta suljettuani videon kykenen irrottautumaan itseään toistavien ajatusten kehästä, jossa nousevat esiin usein toistuvat avoimet kysymykset. Jos olisin ollut kotona, missä vaiheessa olisin avannut ulko-oveni? Olisiko studioni edessä apua pyytävä mies tullut sisään studiooni ja kotiini? Olisiko asuntooni tuotu kuolleita tai kuolevia ihmisiä? Videosta on muodostunut minulle ensimmäisestä katsomiskerrasta lähtien osa Isisin tekemän terrori-iskun traumaa. Kysymykset liityvät epäuskoon ja hämmästykseen. Passage Saint-Pierre Amelot’lle jäi terrori-iskun uhreista vain veriset jäljet. Kysymykset ovat myös reaktioita videolle dokumentoituneisiin tapahtumiin. Kysymykset auttavat minua etääntymään terrori-iskusta ja siksi liitän ne secondness-kategoriaan. Tulkinnat ja kertomukset tapahtumista ovat yhteisöjen ja yksilöiden identiteettityötä – secondness-kategoriaan liittyvää kokemusten sanallistamista. Marraskuun lopussa Passage Saint-Pierre Amelot’n talojen seiniin ilmestyi vähitellen graffitteja, kadulle jätettiin valokuvia ja muistokirjoituksia. Kadulle kokoontuva väliaikainen yhteisö alkoi tuottaa mikrokertomuksia kadun ja teatterin terrorista. Epäilen, että toinen Psennyn videolla näkyvistä haavoittuneista on 29 vuotias arkkitehti Quentin Mourier, jonka kuolemasta kertova graffiti liimattiin studioni ulkoseinään joulukuun 13. päivä.[12] Joulukuun alussa samaan seinään oli tehty sinisellä värillä ja stensiilillä nuoren naisen kasvot. Kadulla vierailleet ihmiset tuottivat myös jakuvasti uutta tulkintaa tapahtumista. Osa heistä jätti näistä tulkinnoista jälkiä kadullemme uusina graffitteina. Passage Saint-Pierre Amelot’n eristämisen loputtua kadulle tuli uteliaita, joilla oli mukanaan ranskalaisissa lehdissä julkaistuja infografiikkoja Bataclan-teatteriin tehdyn terrori-iskun tapahtumista. Osa näistä tarinallistetuista kuvallisista esityksistä perustui Psennyn kuvaamaan videoon, jonka kuvaamista tapahtumista tuli infografiikoissa terrori-iskusta kertovia secondness-kategorian mukaisia tosiasioita.

Daniel Psenny haavoittui iskussa vasempaan käteen osuneesta luodista yrittäessään pelastaa kadulla maannutta Bataclan-teatterista paennutta miestä. Psenny evakuoitiin talomme takapihalla sijaitsevaan asuntoon, jossa lääkäri antoi hänelle ensiapua. Asunnon omistajat kertoivat myöhemmin, että myös minut olisi evakuoitu tähän samaan asuntoon jos olisin ollut kotona. En koskaan tavannut Psennyä. Asunnon omistajat tarjosivat minulle terrori-iskun jälkeen turvapaikkaa samasta asunnosta naapurini esittämien tappouhkausten vuoksi. Kello oli kolme terrori-iskun jälkeisenä lauantai-iltapäivänä, kun päätin lähteä ulos asunnostani. Päästyäni katusulun läpi eristetyn alueen ulkopuolelle ihmettelin aluksi ihmisten suurta määrää – luulin torin olevan auki. Rue de Crussolilta näin kuinka Boulevard Voltairella oli useita lähetysautoja, kuvausryhmiä ja tv-reporttereita, jotka kertoivat edellisen illan ja yön tapahtumista ja niiden seurauksista. Kaikki kamerat oli kohdistettu kohti Bataclan-teatteria. Boulevard Voltairella ymmärsin kuinka valtava mediahuomio Pariisin terrori-iskuihin, Bataclan-teatteriin ja Passage Saint-Pierre Amlot’hon kohdistui. Lähetysautoja ja kuvausryhmiä oli myös Rue Oberkampfilla ja Boulevard Richard Lenoirilla. Ihmiset kiersivät eristettyä aluetta etsien puiden ja pensaiden välistä aukkoa, josta Bataclan-teatteri näkyisi. Palasin kotiin eristetyn alueen ulkopuolelta poliisien tarkastettua ensin henkilöllisyyteni ja vuokratodistukseni. Lähestyessäni Bataclan-teatteria kaupungin äänet vaimenivat. Teatterin edessä, tyhjällä Boulevard Voltairella, käveli vastaan vain muutama poliisi ja kaksi minulle tuntematonta ihmistä. En huomannut Passage Saint-Pierre Amelot’lla luotien jättämiä jälkiä talojen seinissä – ainoastaan veren värjäämän kadun ja teatterista paenneiden ihmisten verisiä kengänjälkiä.

William Kentridge esittää In Six Drawing Lessons -kirjassaan erottelun tekevän taiteilijan ja keskeneräistä tai valmista teosta katsovan ja havainnoivan taiteilijan välillä.[13] Teosta tarkkailevalla taiteilijalla on kriitikon rooli, kun taas tekevä taiteilija keskittyy viemään työtä eteenpäin olemalla läsnä studiossa juuri sen hetkisten ongelmien kanssa.[14] Kumpaankin rooliin liittyy analyysi, mutta ne painottuvat eri tavoin. Nämä roolit vaikuttavat liittyvän sekä secondness- että thirdness-kategorioihin – ei vain tosiasioihin vaan myös tulkintaan. Tarkkaileva taiteilija painottaa valmistuvan teoksen suhdetta tulkintaan ja eri diskursseihin kun taas tekevä taiteilija pyrkii pitämään työskentelytilanteen mahdollisimman avoimena muutoksille, joita myös erityyppiset epävarmuudet ruokkivat. Kentridgelle on tärkeää että teosta ympäröivä taiteilijan “dialoginen” monologi olisi mahdollisimman avoin erilaisille suunnanmuutoksille ja epävarmuuksille.[15]

Pyrkimykseni oli lähteä luomaan kertomusta terrori-iskusta ja muusta kaupungista eristetystä kotikadustani, vaikka suhdettani katuun leimasikin sillä hetkellä enemmän firstnessiin liittyvä hämmennys kuin secondness-kategorialle tyypilliset tosiasiat. Dokumentoin samana iltapäivänä uudelleen katuun kuivuneita verisiä jälkiä kunnes poliisi tuli keskeyttämään kuvaukseni. Katumme oli rikospaikka, eikä siellä saanut heidän mukaansa kuvata. Sunnuntaina, kaksi päivää terrori-iskun jälkeen, keskityin kuvaamaan eristetyn alueen rajalla ohikulkevia ihmisiä, uutisreporttereita, tuotantoyhtiöiden kalustoa ja henkilökuntaa. Ymmärsin, etten pystynyt kuvaamaan kotikatuani niin kauan kun rikostutkinta jatkuisi. Otin Kentridgen esittämän tarkkailevan taiteilijan roolin ja päätin kuvata Passage Saint Pierre Amelot’n sijasta eristettyä aluetta ympäröiviä ihmisiä ja kuvausryhmiä. Nämä muodostivat eräänlaisen vastakuvan kotikaudulleni, jossa oli kuvauskielto. Terrori-iskun jälkeisinä päivinä huomasin aloittaneeni kotikatuni tapahtumia kuvaavan kertomuksen rakentamisen, yksittäisten tunteiden, havaintojen ja tapahtumien liittämisen osaksi laajempaa secondness-kategoriaa ja -kokonaisuutta.

Liitän secondness-kategorian mukaisen työn ja Kentridgen tarkkailevan taiteilijan roolin myös tapaamisiin Passage Saint-Pierre Amelot’lla asuvien napureitteni kanssa. Videoinstallaationi dialogi perustuu kadun asukkaiden kertomuksiin lähisuhdeväkivallasta ja kokemuksiin kujan eristämisestä muusta Pariisista terrori-iskun jälkeen.[16] Dialogissa on mukana myös omia havaintojani kymmenen päivää kestäneestä “saarrosta” ja sen jälkeisestä ajasta. Kirjoitin ylös kadun asukkaiden kertomuksia heti terrori-iskun jälkeen. Kuuntelin naapureideni kokemuksia terrori-iskusta, väkivallasta ja eristetyllä alueella elämisestä. Hahmotin vähitellen kuinka terrori-iskun jälkeinen aika oli eskaloinut kadun yksityisissä tiloissa esiin noussutta väkivaltaa. Terrori-iskuun liittyvät traumat ja shokkitilat estivät osaa haastatelluista näkemästä kaikkia terrori-iskun jälkiä kadullamme, tämä koski myös minua.

Kentridge pohtii kuinka ihmisten ja yhteisöjen kollektiiviset muistit ovat rajallisia – niiden tehtävänä on ennen kaikkea auttaa selviämään jokapäiväisestä elämästä. Representaatiot nostavat traumat esiin kollektiiviseen ja yksilölliseen tietoisuuteen.[17] Yhteisöön voimakkaasti vaikuttaneet traumat voivat olla osa arkea, erityisesti silloin kun traumasta muistuttaa toistuvsti jokin tietty paikka. Katumme oli juuri tällainen paikka.

Rikostutkijat tulivat valkoisissa asuissaan ja otsalampuissaan kadun puoleisten ikkunoideni eteen terrori-iskun jälkeisenä maanantai-iltana. Heidän tehtävänään oli toimia secondness-kategorian mukaisesti, liittää yksittäiset jäljet Psennyn videon tapahtumiin, terroristien rikokseen ja kuolleisiin – osaksi terrorin suurta kokonaisuutta. Tuijotin rikostutkijoita pimeästä huoneesta sälekaihtimien läpi. Rikoksen jälkien löytäminen oli helppoa. Passage Saint-Pierre Amelot’lla oli sadan metrin matkalla katuun ja ulko-ovien eteen hyytynyttä verta, verisiä jälkiä, luodinreikiä ja särkyneitä ikkunoita. Seuraavana päivänä, neljä päivää terrori-iskun jälkeen, veri oli pesty pois. Tämän jälkeen veren tahraamasta kadusta kertoivat Daniel Psennyn ja meidän muiden kadun asukkaiden kuvaamat videot, poliisin tutkimukset ja silminnäkijöiden kertomukset. Havaintoni kadusta muuttuivat ja kohdistuivat kadun puhdistamisen jälkeen eristettyä aluetta vartioiviin poliiseihin ja niihin muutamiin autoihin jotka ajoivat satunnaisesti kadun läpi.

Eristetty alue pieneni vähitellen, mutta asuntoni ja ulko-oveni säilyivät sen sisällä koko kymmenen päivää jatkuneen rikostutkinnan ajan. Viimeisessä vaiheessa katusulku ja sitä vartioivat poliisit olivat ulko-oveni edessä. Heidän tehtävänään oli vartioida rikostutkintaa ja kadulla vierailevien henkilöiden turvallisuutta. Kuvasin katumme eristyksen yhdeksäntenä yönä olohuoneeni ikkunan edessä seissyttä poliisiautoa, jonka tehtäväksi paljastui aamulla Britannian pääministerin ja Ranskan presidentin vierailun turvallisuuden varmistaminen. Hollande ja Cameron ajoivat asuntoni ohi maanantaiaamuna 23.11. Ikkunani edessä seissyt poliisiauto ja poliisit edustavat videoinstallaatiossani Ranskan valtioon kohdistunutta uhkaa, ja pelkoa identiteetin hajoamisesta. Ne kertovat myös epäoikeudenmukaisuudesta, jonka jäljet oli eristetty lähes näkymättömiin ulkopuoliselta maailmalta rikostutkinnan materiaaliksi. Katumme avattiin ulkopuolisille kun Isisin tekemästä terrori-iskusta oli kulunut kymmenen päivää. Kadulle saapuneet ihmiset tuijottivat ja osoittelivat rakennusten seinien luotien reikiä ja jälkiä. Huomasin ne vasta silloin. Rikostutkijat olivat ympäröineet valkoisella liidulla osan luodinjäljistä ja antaneet samalla niille numerot. Näin seinissä numerot 19, 32, 38 ja 39. Passage Saint Pierre-Amelot’n talojen luodinreiät viittaavaat terrori-iskuun, kuolleisiin, uutisraportteihin, kuviin ja niihin diskursseihin, jotka marraskuun 13. päivän peruuttamaton tapahtumasarja tuotti. Vasta kadun avaamisen jälkeen ja rikostutkinnan loputtua kadulle kokoontunut väliaikainen ja sattumanvarainen yhteisö pystyi tuottamaan tarkempia ilmaisuja kadun terrorista. Yhteisö aloitti secondness-kategorian mukaisen työn terrori-iskusta kertovien yksittäisten tarinoiden sanallistamisessa ja kokoamisessa. Terrorin jäljistä, muistokirjoituksista, kuolleiden valokuvista, graffiteista ja tarinoista tuli osa Bataclan-teatterin ja Passage Saint-Pierre Amelot’n epäoikeudenmukaisuuden diskurssikudosta. Pariisin kaupunki keräsi joulukuusta alkaen Bataclan-teatterin ympäristöön jätettyä materiaalia terrori-iskusta kertovaan arkistoon. Käydessäni lokakuussa 2015 Helsingissä huomasin Pohjola-yhtiöiden entisen pääkonttorin olevan tyhjä.[19] Aloin pohtia mahdollisuutta kuvata rakennuksessa seuraavana kesänä renessanssin kirjaan, Hypneretomachia Poliphili (1499), perustuvaa videoinstallaatiota. Isisin Pariisissa tekemät terrori-iskut muuttivat suunnitelmani. Kuukausi terrori-iskun jälkeen ymmärsin että kertomus, jonka kirjoittaisin Pariisin terrori-iskusta täytyisi kuvata jossain toisessa paikassa ja tilassa. Teoksen kuvaaminen Passage Saint-Pierre Amelot’lla olisi voinut saattaa ainakin osan kertomukseen liittyvistä todellisista henkilöistä vaaraan, myös minut.

Sijoitin videoinstallaationi dialogin ja oman monologini toiseen aikaan, paikkaan ja rakennukseen Helsingin Munkkivuoressa. Kesällä 2016 Pohjolan entinen pääkonttori oli edelleenkin täysin tyhjä. Siellä olivat töissä vain vahtimestari ja huoltomies. Tutkin rakennuksen 92 000 neliömetriä kesäkuusta alkaen. Seurasin rakennukseen tulevaa valoa ja etsin eri kohtauksille sopivia paikkoja, jotka yhdessä muodostaisivat uuden rakennuksen videoinstallaatiooni. Teoksessani esiin nouseva uusi rakennus on yksityisen väkivallan ja terrorin paikka, se piti väliaikaisesti sisällään Pariisin terrori-iskusta ja sen seurauksista kirjoittamani kertomuksen.

Bataclan-teatterin terrori-iskusta kertova videoinstallaationi rakentuu kolmesta erityyppisestä aineistosta. 1. Marraskuun 2015 terrori-iskujen jälkeen Pariisin Bataclan-teatterin ympäristössä ja Passage Saint Pierre Amelot’lla kuvatusta dokumenttimateriaalista. 2. Helsingissä Pohjola-yhtiön entisessä pääkonttorissa kahden näyttelijän kanssa kuvatuista kohtauksista. 3. Samassa rakennuksessa ja Helsingin keskustan asunnossa kuvaamastani materiaalista, jossa kerron Pariisin terrori-iskuun liittyvistä tapahtumista, havainnoistani ja seurauksista.

Kuvasin heinäkuusta elokuun loppuun kahden näyttelijän, Monna Kamun ja Henri Tuomisen, dialogia terrorista ja lähisuhdeväkivallasta. Kuvausprosessin aikana käsikirjoitukseni kertomus etääntyi vähitellen kahden näyttelijän dialogiksi ja minun monologikseni. Videoinstallaation näyttelijät esittävät Saint-Pierre Amelot’n kujan kuvitteellisen perheen äitiä ja poikaa. Heidän dialoginsa kertoo kadun ja kodin tapahtumista. Käsikirjoitukseni fragmentteja sitoo yhteen kaksi näyttelijää, minun henkilöhahmoni, Passage Saint-Pierre Amelot’lla ja Bataclan-teatterissa tapahtunut terrori-isku sekä yhteisesti jaettu tila ja kertomus. Kävelimme edes takaisin tyhjässä toimistorakennuksessa samaan tapaan kuin kävelin Pariisissa kotini ja sitä ympäröivän kaupungin väliä – eristyksestä vapauteen barrikadien läpi ja taas takaisin poliisien vartioimalle alueelle.

Kuvatessani monologiani terrori-iskun jälkeisistä kokemuksistani ja havainnoistani ymmärsin olevani samanaikaisesti sekä tutkiva että tekevä taiteilija. Liikuin samalla Peircen merkkiteorian kahden katetegorian, secondnessiin ja thirdnessin, välillä rakentaessani kertomusta ja hahmoani ja analysoidessani kuvaamieni kohtausten ja tulevan videoinstillaationi välistä suhdetta. Tutkin ja muutin videoinstallaatiossa esiintyvää hahmoani heinäkuun alusta lokakuun loppuun. Toistin ja analysoin yhä uudelleen monologikohtauksiani kunnes pääsin tavoittelemaani lopputulokseen. Ajatukseni sopivasta liikkeestä, kuvakulmasta ja valosta syntyivät vähitellen kuvausprosessin aikana.

William Kentridgen työskentely perustuu jatkuvaan toistoon, studiossa edestakaisin kävelyyn ja teoksen fragmenttien vähittäiseen keräämiseen kokonaisuuden osaksi.[20] Kokeilin samantapaista menetelmää kuvauksissani. Kun jatkoin saman kohtauksen tai kohtauksen fragmentin toistamista, kuvaamista, äänittämistä ja kritisoimista, lopputuloksena oli usein 30 ottoa. Kuvasin myös usein saman kohtauksen eri kuvakulmasta, jolloin lopputuloksena oli lähes säännönmukaisesti 20 uutta ottoa.

Kentridgelle elokuvan tekemisen lähtökohta on elokuva itse, halu tehdä se. Merkitys, sisältö ja muoto hahmottuvat vasta tekoprosessissa.[21] En käyttänyt videteokseni kuvauksissa käsikirjoitusta, vaan jatkoin usein edellisenä päivänä löytämästäni paikasta ja valotilanteesta myös seuraavana päivänä, kunnes löysin rakennuksesta uuden jatkuvuutta korostavan valon ja kuvauspaikan. Luovuin toisinaan jatkuvuudesta korostaakseni käsikirjoituksen siirtymiä ja katkoksia.

Videoinstallaationi kuvaukset olivat kävelyä, kuvaamista, äänittämistä, käsikirjoituksen editointia, sanojen ja lauseiden opettelua ja toisinaan kaiken kuvaamista uudelleen seuraavana päivänä. Jatkuva toisto muutti alkuperäisen toiminnan lähtökohtaa ja muokkasi samalla todellisuuden tapahtumia osaksi etäännytettyä kertomusta. Tietoinen samojen kohtausten toistaminen tuotti myös eron näyttelijöiden hahmojen ja minun esittämäni hahmon välille. Päädyin kuvaamaan henkilöhahmoani usein vastavaloon, pelkistäen sen eräänlaiseksi varjomaiseksi kertojanääneksi.

Kentridgen videoinstallaatioiden varjomaiset ihmishahmot liittyivät alunpitäen ongelmaan nukkea ohjaavien näyttelijöiden ja itse nukkejen samanaikaisesta, kaksinkertaisesta esityksestä. Esittäjien näkyminen vaikutti ensin tahattomalta virheeltä kunnes Kentridgen johtama Woyzeck on the Highveld -työryhmä oivalsi nukkeja käyttävien näyttelijöiden näkymisen olevan pikemminkin etu. Näyttelijöistä tuli toinen merkittävä hahmon esittämisen tapa. Nukke ja sitä ohjaileva näyttelijä tuottavat kaksinkertaisen esityksen, kaksi toisistaan hieman eroavaa tulkintaa samasta eleestä, teosta ja liikkeestä.[22]

Teokseni minäkertoja ja Henri Tuomisen näyttelemä poika eivät ole täysin itsenäisiä hahmoja. Niiden välille ei muodostu videoinstallaation kertomuksessa aina selkeää eroa ja rajaa. Henkilöhahmoni ja Tuomisen näyttelemä poika nostavat esiin rinnakkaisia fragmentteja Passage Saint Pierre Amelot’lla kokemistani tapahtumista. Kertojanääneni kahdentuu toisinaan Tuomisen esittämän pojan hahmossa. Pojan kertomus ei viittaa kuitenkaan yksin minun kokemuksiini. Pojan rooli on videoinstallaatiossa eräänlainen kohtauspaikka, jossa eri henkilöiden kertomat kokemukset sulautuvat toisiinsa. Thirdness liittyy ajatteluun, jossa korostuu analyyttisen maailman ja ympäröivän kaaoksen järjestäminen merkitykselliseksi kokonaisuudeksi.[23] Katumme verinen ja luodinreikäinen kaaos järjestyi vähitellen kuolleista kertoviksi kuviksi, teksteiksi, graffiteiksi, ja yhteistä surua ilmaiseviksi kukkakasoiksi. Maailman eri valtiot osoittivat myötätuntoaan seppeleillä ja valtionpäämiehet vierailivat Pariisin ilmastokouksen yhteydessä Bataclan-teatterin edessä. Kävelin joulukuun alussa kotiin teatterin ohi YK:n pääsihteeri Ban Ki-moonin poistuessa paikalta yhdessä Pariisin pormestari Anna Hidalgon kanssa. Katumme muuttui kymmenen päivää kestäneen eristyksen jälkeen rikospaikasta hautausmaaksi, muistomerkiksi ja turistinähtävyydeksi. Pariisilaiset, terrori-iskun uhrien ystävät ja omaiset, ja Passage Saint-Pierre Amelot’lla vierailleet merkitsivät kadun kynttilöillä, kukilla, valokuvilla ja kuolleista kertovilla representaatioilla. Kynttilöitä sytytettiin myös niissä paikoissa, joissa terrori-iskun uhrit olivat kuolleet. Yksi paikoista oli studioni ulkoseinä. Kadun varteen ja Bataclan-teatterin eteen ilmestyneet tekstit ja Passage Saint-Pierre Amelot’n graffitit pyrkivät analysoimaan ja järjestämään yhteisesti koettua epäoikeudenmukaisuutta. Tätä näennäistä kaaosta Pariisin kaupunki alkoi dokumentoida järjestelmällisesti joulukuussa. Yksittäiset kertomukset, muistokirjoitukset ja valokuvat pyrittiin järjestämään thirdnessin mukaiseksi loogiseksi ja järjestelmälliseksi kokonaisuudeksi. Passage Saint-Pierre Amelot on nyt tunnettu Isisin terrori-iskusta. Väkivalta ja terrori eivät liity ainostaan kadun julkiseen tilaan ja puolijulkiseen teatteriin, ne ulottuvat paljon syvemmälle kadun sosiaalisiin ja epäsosiaalisiin rakenteisiin. Kadulle muodostui terrori-iskun jälkeen erityinen terrorin diskurssi, joka kytkeytyi sekä Isisin suorittamiin murhiin että asuntojen sisällä tapahtuvaan painostamiseen, eristämiseen ja uhkailuun.

Väkivaltaan liittyy aina kysymys epäoikeudenmukaisuudesta. En esitä epäoikeudenmukaisuuden ratkaisemiseksi ja kumoamiseksi mitään selkeää ratkaisua.[24] Hylkään ajatuksen yhteisymmärryksestä ja nojaan sen sijaan jatkuvaan, hedelmälliseen erimielisyyteen. Yhteisymmärryksen tavoittelu ja siihen pakottaminen voivat johtaa lopulta terroriin. Erimielisyys, hallitsevien sanallisten ja kuvallisten diskurssien kriittinen tarkastelu on keskeinen asenne terrorin ja totalitarismin marginalisoimiseksi.[25] Lyotardille diskurssien ja niiden kielenkäyttötapojen moninaisuuden hyväksyminen on ennakkoehto oikeudenmukaisuuskäsitykselle, jossa ei ole tilaa yhteisymmärrykselle eikä totalitarismille. ”Tämä edellyttää selvästikin pidättäytymistä terrorista, jossa kielipelien yhdenmuotoisuus puolestaan sekä oletetaan että pyritään toteuttamaan.”[26]

Terrori paljastuu lyotardilaisen ajattelun valossa toiminnaksi, joka hylkää ihmisten välisen sosiaalisuuden ja avoimen vuorovaikutuksen, yhteisön monimuotoisuuden ja toisten ajattelutapojen ja arvojen kunnioittamisen. Terrori pyrkii alistamaan ja pakottamaan meidät näennäiseen yhteisymmärrykseen. Se ei osallistu diskursseissa käytäviin kamppailuihin, vaan nojaa pelkoon ja väkivaltaan.[27] Terrori ei pyri haastamaan toisia ajattelutapoja ja asenteita yhteiskunnallisessa keskustelussa.

Lyotardin Différend käsite liittyy epäoikeudenmukaisuuden tunteeseen, jonka kuvaamiseksi on vaikeaa tai mahdotonta löytää sanoja ja lauseita. Kaksinkertainen epäoikeudenmukaisuus toteutuu kun ei ole mitään keinoa osoittaa koettua ja tapahtunutta vääryydeksi. Différend on hetkellinen tila kun tunteen kokija kohtaa firstness-kokemukseen liittyvän mykkyyden ja sanattomuuden, eikä löydä sopivia lauseita kertoakseen kokemastaan. Différendiin sisältyy haaste epäoikeudenmukaisuuden kokemuksen purkamiseksi. Différendin purkautuessa tietylle kokemukselle ja tapahtumalle on löydetty sanallinen ilmaus.[28] Tämä ei kuitenkaan tarkoita, että epäoikeudenmukaisuus olisi kumoutunut, se on vain kyetty kertomaan sanallisessa muodossa. Koetusta vääryydestä sanallistetulla kertomuksella on merkitystä identiteetin jatkuvuuden ja uudelleen määrittelyn kannalta. Secondness-kategorian kuuluvat kertomukset ilmaisevat myös asenteita ja ajattelutapoja, jotka tukevat epäoikeudemukaisuuden diskursseissa tapahtuvia kohtaamisia.

Isis ja sen nimissä toimivat terroristit eivät pyrkineet haastamaan ja kyseenalaistamaan pariisilaisten käsityksiä vapaudesta, oikeudenmukaisuudesta ja tasa-arvosta diskurssien ja kielen sisällä, vaan asettuivat niiden ulkopuolelle käyttämällä välineinään väkivaltaa ja terroria, ja niiden tuottamaa kauhua. Massiivinen epäoikeudenmukaisuus ja väkivalta eivät suinkaan aina heikennä ajatusta yhteisestä identiteetistä, vaan ne voivat pikemminkin tuottaa yhteenkuuluvuuden kokemuksia ja vahvistaa kuviteltua yhteisöä. Kansakunnat, kuten Ranska, ovat juuri näitä kuviteltuja yhteisöjä, joiden kaikki jäsenet eivät voi todellisuudessa koskaan kohdata toisiaan.[29] Selviäminen väkivallasta ja selviämistarinat voivat tuottaa uutta yhteisöllisyyttä. Yksilön identiteetin asema kuvitellussa yhteisössä ja mikrotason sosiaalisessa yhteisössä siirtyy, ja muuttuu kokemusten ja niihin liittyvien tunteiden ja tarinoiden seurauksena.

Thirdness ilmenee tulevassa teoksessani Passage Saint-Pierre Amelot’n epäoikeudenmukaisuuden järjestämisenä yhtenäiseksi audiovisuaaliseksi kertomukseksi, kertomusten ja kuvien väliseksi vuoropuheluksi. Liitän teoksessani Isisin terrori-iskusta tehdyt yksittäiset havainnot, haastattelemieni henkilöiden kertomukset, kauhun ja epäoikeudenmukaisuuden kokemukset yhdeksi kokonaisuudeksi, jonka taustakertomus on Isisin terrori-isku Pariisissa. Videoinstallaation tapa analysoida kertomus- ja havaintokudosta ei ole yksiselitteisesti käännettävissä tutkimustekstiksi. Teos tuottaa sen sijaan tulkintojen ja kertomusten sarjan, joka reflektoi teoksen esittämää analyysia. Videoinstallaatio ei kutsu katsojia ainostaan katsomaan, kuuntelemaan ja kävelemään teoksen avaamassa tilassa, vaan teos itsessään on avoin eri tulkinnoille ja analyyseille, jotka muodostavat yhdessä uuden thirdness-kategorian sisälle asettuvan diskurssikudoksen.

Tunnistan teoksessani eron Bataclan-teatterin ja katumme asuntojen sisäisen terrorin välillä. Isisin suorittamalla terrori-iskulla tavoiteltiin mahdollisimman laajaa julkisuutta ja sen toivottiin vaikuttavan lamauttavasti Pariisissa ja Euroopassa. Lähisuhdeväkivalta pyritään eristämään usein kodin sisäpuolelle. Islamistit eivät tunteneet uhrejaan, mutta yksityisiin tiloihin liittyvässä väkivallassa uhri(t) ja väkivaltaa käyttävät tuntevat usein toisensa. Lähisuhdeväkivallan uhrit jäävät julkisuudessa useimmiten kasvottomaksi, toisin kuin Pariisin terrori-iskujen uhrit.

Esitän näiden kahden erityyppisen väkivallan muodon liittyvän tilanteeseen, jossa ajatus ilmaisunvapaudesta ja oikeus erimielisyyteen korvataan voimalla uhkaamisella ja sen käytöllä. Voima liittyy usein väkivaltaan, joka voi olla myös tappavaa. Videoteokseni kertoo katumme monitasoisesta terrorista. Teos nostaa esiin niitä kokemuksia ja jälkiä, jotka liittyvät kadun kymmenen päivää kestäneeseen eristykseen, mutta myös aikaan ennen katusulkua. Passage Saint Pierre Amelot’lla tallentamissani kertomuksissa painottuu luottamus dialogiin, jossa erimielisyys hyväksytään. Samalla pyritään kiinnittymään ympäröivään sosiaaliseen yhteisöön ja sen sanan- ja ilmaisunvapautta korostaviin keskusteluihin. Tällainen keskustelu oli myös kadullemme sijoittunut diskurssi väkivallasta ja terrorista.

Työhuoneeni ulkoseinän vieressä paloi useita kynttilöitä vuoden vaihteeseen saakka. Minä sytytin yhden sammuneista kynttilöistä jouluyönä. Bataclan-teatterin sivuoven viereen ilmestyi helmikuun lopussa teksti: “Menimme ulos 13 … rakkaani ja minä … tänään me rakastamme … vielä enemmän …” Kirjoituksen yläpuolella on luodin jälki, jolle rikostutkijat ovat antaneet numeron 32. Passage Saint-Pierre Amelot’n graffitit ja muistokirjoitukset rakensivat terrorinvastaista diskurssia. Kynttilät ja kukat kertoivat kuolleista, ja myös niistä paikoista joissa terrori-iskun uhrit lopulta kuolivat. Muistaminen, esineiden, kynttilöiden ja kukkien jättäminen kadulle, Bataclan-teatterin luona käyminen tulivat tekoina ja eleinä osaksi Pariisin terrori-iskujen diskurssia. Toukokuussa 2016 kuvataiteilija Anna Estarriola esitti Ventriloquized-performanssin Kiasma-teatterissa. Esityksen alussa näyttelijä esitteli itsensä taiteilijaksi ja sylissään istuvan nuken teoksekseen. Näin performansissa Anna Estarriolan kaksi erilaista hahmoa, Estarriolan esiintyjänä ja Estarriolan näköisen nuken. Estarriolan mukaan nuken ja esiintyjän välinen suhde perustuu ajatukseen, jonka mukaan taiteilijalla ja taiteilijan tuottamalla lopputuloksella on taipumus tulla jossain määrin samankaltaisiksi. Tämä tapahtuu joko henkilökohtaisen identifikaation prosessissa, jossa samastuminen joksikin tapahtuu taiteilijan työn avulla tai katsojien taipumuksena havaita samankaltaisuuksia taiteilijan ja taiteilijan teoksen (tai esityksen) välillä. Alussa Ventriloquized-esityksissä vaikuttaa olevan selkeä roolijako, Anna Estarriola on taiteilija, ja nukke on taideteos. Estarriola ei esittele itseään esityksen alussa henkilönä, vaan taiteilijana, jota taiteilija Anna Estarriola käyttää esityksessään. Taiteilija on tässä performanssissa rooli, jota näyttelijä Estarriola tulkitsee. Nukke taideteoksena ja Estarriola näyttelijänä tuottavat yhdessä toisen taideteoksen, performanssin. Selvät rajat nuken ja taiteilijan välillä hämärtyvät esityksen aikana. Nuken tarkoituksena on luoda vaikutelma yhdennäköisyydestä. Esityksessä näyttelijän ja nuken hahmot vaikuttavat joskus lähes sulautuvan toisiinsa. Rajan osittainen häviäminen nuken ja näyttelijän väliltä ja uudelleen muodostuminen esityksen aikana on taiteilijan tietoinen valinta. Rajasta taideteoksen ja näyttelijän, nuken ja taiteilijan välillä tulee hämärä ja epäselvä, mikä saattaa tuottaa kiinnostavan ja hedelmällisen tilan reflektoida nähtyä.[30]

Minua jäi vaivaamaan Estarriolan kanssa käydyssä keskustelussa raja ohjaavan taiteilijan ja esittävän taiteilijan välillä. Pohdin katsooko ohjaava taiteilija esiintyjää performanssin aikana ulkopuolisena vai onko ohjaava taiteilija mukana esityksessä. Jatkoin keskustelua “rajasta” Estarriolan kanssa lokakuun 20. päivä, kaksi kuukautta ensimmäisen keskustelun jälkeen. Estarriola kertoi olevansa esityksessä läsnä sekä ohjaajana että esiintyjänä.[31] Estariollan esitys on myös “rajankäyntiä” eri roolien ja identiteettien välillä. Vaikka olenkin nähnyt terrori-iskun jäljet kotini ikkunasta Passage Saint Pierre Amelot’lla ja kuullut naapureideni kertomukset, etääntyy videoinstallaationi kertomus näyttelijöiden ja henkilöhahmoni kertomana vähitellen toiseksi kertomukseksi. Kuuntelen ja katselen tätä kertomusta osittain ulkopuolisena. Käytän kokemuksiani lähdeaineistona videoinstallaatiossa samoin kuin esittämäni henkilöhahmon esitystä ja ohjaustani. Sijoitan Passage Saint Pierre Amelot’lla tekemäni havainnot ja kokemukseni terrori-iskun jälkeisestä ajasta sekä naapureiltani keräämäni kertomusten fragmentit videoinstallaatiooni. Teoksen tekijänä otan etäisyyttä kokijaan, käsikirjoittajaan, esittäjään ja ohjaajaan, eri rooleihini. Tekijä on taiteilija, joka järjestää teoksen lopullisen rakenteen, sisällön ja muodon. Tässä prosessissa tutkivalla taiteilijalla on kriitikon rooli.

Teos, ja sitä varten muokkaamani kertomus terrori-iskusta, muodostavat rajan minun ja ulkomaailman välille. Vaikka videoinstallaatio kertookin osittain omista kokemuksistani ja kuulemistani tarinoista, sulkee se ulkopuolelle kaiken sen mitä en halua enkä voi kertoa. En luultavasti tuota tämän kirjoituksen lisäksi mitään toista täydentävää julkista kertomusta, joka avaisi näyttelijöiden dialogia tai monologiani. Videoinstallaatio ja tämä artikkeli pitävät sisällään kaiken sen mitä haluan toistaiseksi kertoa Isisin terrori-iskusta ja Passage Saint-Pierre Amelot’sta. Artikkeli ja teokseni rakentavat yhdessä rajan yksityisen maailmani ja taiteen kentälle tuomani kertomuksen välille. Rajan toisella puolella on representaatioiden tuottama tarina katsojalle, ja toisella puolella minun terrori-iskusta ja siihen liittyvistä tapahtumista kokoama tarina itselleni ja traumaterapeutille. Teoksen katsoja voi tulla kahden “maailman” rajalle, mutta hän ei voi ylittää sitä. Vain minä ja terapeutti voimme ylittää rajan niin halutessamme. Terapeutin ja minun välisissä keskusteluissa rakentui myös toinen raja, raja trauman ja ei-traumaattisen tilan välillä. Pyrin terapiakeskustelujen avulla sulkemaan trauman kokemusteni “arkistoon”, ja pääsemään samalla eroon trauman oireista.

Videoinstallaationi tekemistä ja sen katsomista ei voi verrata terapiaan. Teos ja tekoprosessi ovat monikerroksisia, ne nostavat esiin sekä terrorin jäljet että niiden seuraukset ja analyysin. Vaikka teoksen käsikirjoituksella ja traumaterapiassa kertomilla kokemuksillani on paljon yhteistä, ne eivät ole kuitenkaan täysin sama kertomus. Käsikirjoituksen ja Pariisissa kuvaamani materiaalin merkitystä ei voi kutistaa terapiaksi. Kirjoittamani kertomus sekä Pariisissa ja Helsingissä kuvaamani videot ovat ennen kaikkea materiaalia analyysiin, jonka teen terrori-iskusta ja sen seurauksista. Analyysi toteutuu videoinstallaation kokonaismuodossa. Analyysini ei kuitenkaan käytä yksipuolisesti sanoja ja lauseita vaan myös kuvia, ääniä ja tilaa.

Teos ja sen tekoprosessi rakentavat minulle uudelleen henkilökohtaisen koskemattomuuteni rajaa, joka tuottaa terrorin jälkeistä identiteettiäni. Jälkimmäinen tehtävä ei ole kuitenkaan teoksen merkittävin taso, enkä usko tämän tehtävän painottuvan katsojille ensisijaisena kokemuksena teoksesta. Identiteettiä rakentava taso saattaa olla vain minun yksipuolinen kokemukseni valmiista videoinstallaatiosta.

Videoinstallaationi lähtökohta on muistaminen, unohtaminen ja etäännyttäminen. Vasta kun muistan mitä näin, mitä tapahtui ja missä järjestyksessä, voin unohtaa. Samalla etäännyn niistä paikoista, jäljistä ja tapahtumista, jotka ympäröivät minua marraskuun 13. päivästä helmikuun loppuun. Vaikka pyrinkin unohtamaan Isisin Pariisissa tekemän terrori-iskun ja Passage Saint-Pierre Amelot’n väkivallan, en tavoittele täydellistä unohtamista sillä se on mahdottomuus. Unohtaminen merkitsee minulle pikemminkin nähdyn ja koetun muokkaamista toiseen muotoon, toiseksi kertomukseksi, toisiin paikkoihin ja tiloihin, videoinstallaatioksi.

Yleisölle ei ole teokseni “sisällä” merkityksellistä se mitä unohdin, vaan se mitä he näkevät ja kuulevat. Katsojat kokoavat teoksen osista secondnessin mukaisen tarinan, hylkäävät mahdollisesti teoksen ehdottaman thirdness-kategoriaan kuuluvan analyyttisen työn tai poistuvat yksinkertaisesti pois paikalta. Todellisuutta ja videoinstallaatiota yhdistää se työ, joka tehdään kun erillisistä ja irrallisista fragmenteista kootaan tai pyritään kokoamaan kokonainen, jatkuva ja näennäisesti yhtenäinen tarina. Käsitän tarinan kokoamisen analyysiksi ja identiteettityöksi, myös toisten tarinoiden kokoamisen. Katsojan tulkinta ja kokemus teoksestani saattavat liittyä siinä esiin nouseviin ajatuksiin identiteetistä prosessina. Yhtä hyvin katsoja voi pitää teostani tietystä paikasta ja asemasta toteutettuna dokumenttina Isisin tekemästä terrori-iskusta Pariisissa ja iskun seurauksista.

Omassa kokemusmaailmassani videoinstallaation näytellyt kohtaukset sekaantuvat ja sekoittuvat Passage Saint Pierre Amelot’n todellisiin tapahtumiin ja havaintoihin. Uudelleen kerrottu muokkaa ja muuttaa ensimmäisiä Pariisin marraskuun terrori-iskusta kirjoittamiani fragmentteja ja sitä mitä muistan tapahtumista. Todelliset pariisilaiset henkilöt, paikat, tilat ja huoneet sulautuvat käsikirjoituksessa, teoksen kuvauksissa ja videoinstallaatiossa suomalaisiksi näyttelijöiksi, Helsingin kaupunginosiksi ja Pohjolan entisen pääkonttorin tiloiksi Helsingin Munkkivuoressa.

Kun kirjoitan tätä artikkelia tai leikkaan videoinstallaatiota ja pohdin sen rakennetta, joudun uudelleen kosketuksiin saman ensisijaisen firstness-kategoriaan kuuluvan maailman kanssa, jonka näin terrori-iskun jälkeisenä aamuna Passage Saint-Pierre Amelot’lla Pariisissa. Lukiessani kertomustani ja katsoessani kuvaamaani materiaalia reflektoin omaa kokemukstani terrori-iskusta ja sen tuottamasta traumasta. Saatan ylittää toistuvasti rajan, jonka haluan lopulta sulkea itseltäni, rajan trauman ja ei-traumaattisen tilan välissä. Ensisijaisessa todellisuudessa rajan kiinnipitäminen ei ole rationaalinen päätös, raja voi murtua yllättäen, vaikka murtuminen ei olekaan vääjäämätöntä. Jokin ulkopuolinen tekijä, väkivaltaa ja terroria ihaileva kertomus, voi kyseenalaistaa aiemmin kiinni pysyneen rajan ja kohtaan hetkellisesti trauman uudelleen.

Tutkiessani Passage Saint-Pierre Amelot’lla kuvaamiani terrori-iskun jälkiä liikun vuorotellen Peircen merkkiteorian kolmen kategorian välillä. Kun firstnessin kokemukset terrori-iskusta liitetään secondnessissa tosiasioihin ja ympäröivän maailman tapahtumiin ja lopulta thirdnessissä merkityksellistäviin ja kokonaisuutta hahmottaviin analyyseihin, muuttuu yksittäinen havainto terrorista ja sen tuottamasta kauhusta osaksi rationaalista merkitysten maailmaa. Secondness ja thirdness avautuvat rationaaliselle ajattelulle helpommin kuin firstness-kokemukseen sisältyvät yksittäiset havainnot, jotka edustavat välittömästi ilmentyessään vain itseään, ilman varmaa selitystä, tulkintaa ja analyysia havaitusta.[32] Mikään näistä Peircen merkkiteorian kategorioista ei asetu videoinstallaatiossani toisen kategorian yläpuolelle, vaan ne toimivat toistensa suhteen rinnakkaisina tasoina. Havainnot maailmasta eivät ole aina ensin loogisia, vaan ne ilmenevät alussa pikemminkin emotionaalisina ja välittöminä tunteina. Ympäröivän maailman merkitysellistäminen ja analysointi on kuitenkin välttämätöntä subjektin identiteetille, sen jatkuvuudelle tai uudelleen muotoutumiselle ennen kokemattoman tapahtuman ja kriisin jälkeen.

Helsingin Sanomat kertoi 13.11.2016 ulkomaanuutisten ensimmäisellä aukeamalla Pariisista vuosi Isisin terrori-iskujen jälkeen. Sting oli konsertoinut uudelleenavatussa Bataclan-teatterissa edellisenä iltana. Pekka Mykkänen haastatteli samana päivänä minua Pariisissa Helsingin Sanomiin. Totean “Elämä ja surutyö jatkuvat Pariisissa” -otsikon alla olevassa nostossa: “Moni pelkää että tänäänkö sinne taas isketään”.
Tämän artikkelin tavoitteena on avata teoreettisia näkökulmia suomalaisen taiteilijakunnan luokkarakenteen ja yhteiskuntaluokan vaikutusten tarkasteluun taiteellisen työn prekaareissa olosuhteissa. Artikkelin lähtökohtana on ajatus siitä, että tietyt taiteen toimintaympäristöön usein liitetyt käsitykset esimerkiksi yhdenvertaisuudesta yhdessä taiteellista työtä määrittävien prekaarien olosuhteiden kanssa muodostavat kokonaisuuden, jossa yhteiskuntaluokkien väliset erot jäävät helposti näkymättömiksi, mutta silti kaikkea muuta kuin merkityksettömiksi. Konkretisoidakseni ajatusta analysoin näiden tekijöiden yhteyksiä suhteessa aikaisemmin erityisesti Isossa-Britanniassa toteutettuun aihetta koskevaan tutkimukseen. Artikkelin lopuksi teen ehdotuksia siitä, miten yhteiskuntaluokan vaikutuksia voitaisiin tarkastella nykyistä paremmin empiirisen tutkimuksen keinoin myös Suomen kontekstissa. Yhteiskuntaluokat ovat monimutkaisia yhteiskunnallista eriarvoisuutta tuottavia ja uusintavia rakenteita. Monimutkaisuutensa vuoksi luokasta puhuminen tai sen näkyväksi tekeminen ei aina ole yksinkertaista. Toisaalta luokasta vaikeneminen voi kieliä myös halusta kiistää yhteiskunnallisen eriarvoisuuden olemassaolo. Erityisesti 1980-luvulta 2000-luvulle ja osin vielä tähän päivään saakka luokka on leimattu vanhanaikaiseksi ja individualismin ideaalin kanssa huonosti yhteensopivaksi tavaksi käsitteellistää yhteiskunnan toimintaa ja siinä ilmenevää eriarvoisuutta.[1]

Taiteen kenttä asettaa omat erityiset haasteensa yhteiskuntaluokan käsittelylle ja eriarvoisuuden näkyväksi tekemiselle, sillä sen toimintaan ovat usein kiinteästi liittyneet avoimuuden, meritokraattisuuden ja yhdenvertaisuuden ihanteet.[2] Luokan ja kulttuurin yhteisvaikutuksia onkin tutkittu usein ennen kaikkea suhteessa makuun ja kulttuurin kulutukseen,[3] mutta vähemmissä määrin kulttuurin tekemiseen tai taide- ja kulttuurialan työntekijöiden asemaan.[4]

Taiteilijoiden ja luovan työn tekijöiden yhteiskunnallista asemaa Ison-Britannian kontekstissa tutkineet Sam Friedman, Dave O’Brien ja Daniel Laurison[5] erottavat toisistaan kaksi erilaista taiteellisen työn tutkimuksen diskurssia. Tutkijoiden mukaan taiteellista työtä on lähestytty usein joko luovan työn autonomisuutta ja vapautta korostavasta tai suorastaan ihannoivasta näkökulmasta[6] tai vaihtoehtoisesti kriittisestä, luovien alojen prekaarisuutta korostavasta lähestymistavasta käsin, joista jälkimmäisen tavoitteena on ollut nostaa esille luovaan työhön liittyvä riisto sekä palkattomaan työhön ja yleisesti prekaareihin olosuhteisiin liittyvät ongelmat.[7] Kumpikaan näistä lähestymistavoista ei kuitenkaan vielä itsessään sisällä luokka-analyysiä, vaan molemmat lähestyvät taiteellista työtä ja sen tekijöitä melko yhtenäisenä kokonaisuutena, joskin yleensä taiteenalakohtaiset erot huomioiden ja tunnistaen. Myös sukupuolen, rodun ja iän kaltaisten tekijöiden huomioiminen on joidenkin tutkijoiden mukaan ollut luovaa työtä koskevassa (kansainvälisessä) tutkimuksessa luokkataustan huomioimista yleisempää.[8]

Artikkelini tarkoituksena on tarjota teoreettisia näkökulmia yhteiskuntaluokan merkitysten ymmärtämiseksi ja analysoimiseksi taiteellisen työn kontekstissa. Taiteellisen työn olosuhteet ymmärretään artikkelissa lähtökohtaisesti prekaareina eli epävarmoina, ”huokoisina” sekä työn ja henkilökohtaisen rajaa koettelevina olosuhteina.[9] Prekaarien työskentelyolosuhteiden katsotaan artikkelissa sinänsä määrittävän luovaa työtä henkilön luokkataustaan katsomatta. Tavoitteena on kuitenkin avata näkökulmia siihen, miten erilaiset luokkasidonnaiset resurssit vaikuttavat yksilön kykyyn navigoida prekaarisuuden synnyttämän epävarmuuden keskellä.[10] Läpileikkaavana teemana on luokan ymmärtäminen taloudellisena, kulttuurisena ja sosiaalisena kokonaisuutena.

Artikkeli alkaa yhteiskuntaluokan määrittelyllä, jonka jälkeen siirrytään käsittelemään taiteilijan työhön ja sen toimintaympäristöön liittyviä erityispiirteitä artikkelin aihepiirin näkökulmasta. Tämän jälkeen siirrytään käsittelemään prekarisaatiota ja ajatusta taiteellisesta työstä uuden työn koelaboratoriona. Prekarisaatiota käsittelevän osuuden jälkeen luodaan lyhyt katsaus Isossa-Britanniassa toteutetussa aihetta koskevassa empiirisessä tutkimuksessa esiin nousseisiin tutkimustuloksiin. Artikkelin lopussa tehdään ehdotuksia siitä, miten luokan merkitys voitaisiin huomioida nykyistä paremmin suomalaisessa taiteilijoita ja luovan työn tekijöitä käsittelevässä empiirisessä tutkimuksessa. Luokan tutkiminen ja sen merkitysten analysointi edellyttävät aina väistämättä itse yhteiskuntaluokan käsitteen määrittelyä. Erilaiset määritelmät kuitenkin eroavat toisistaan – luokka on kaikkea muuta kuin yksiselitteinen käsite. Yhteiskuntateoriassa luokkaa on lähestytty esimerkiksi niin marxilaisittain tuotantosuhteiden roolia korostavasta, weberiläisittäin statuksen merkitystä painottavasta tai bourdieulaisittain lähestymistavasta, joka pyrkii laajentamaan kulttuurisen pääoman merkitystä luokkasuhteiden rakentajana.[11]

Empiirinen luokkatutkimus edellyttää kuitenkin teorian lisäksi aina myös jonkinlaista luokan operationalisointia. Kansainvälisessä empiirisessä yhteiskuntapoliittisessa tutkimuksessa yksi eniten käytetyistä luokan määritelmistä pohjaa Erikson–Goldthorpen luokitteluun eli niin sanottuun EG-luokitukseen, jossa yhteiskuntaluokkia lähestytään ammattiperustaisesti. EG-luokituksessa luokkaa määriteltäessä nojataan kriteereihin, jotka koskevat (i) työnantajien, itsenäisten yrittäjien ja palkkatyöntekijöiden välistä erontekoa, (ii) työn itsenäisyyden määrän ja valvonnan vaikeuden asteen arviointia sekä (iii) yksilöllisten kykyjen sekä erityisosaamisen ja ammattitaidon merkitystä.[12] Näiden kriteerien perusteella pyritään niin sanottuun objektiiviseen luokkaluokitteluun erotuksena ihmisten subjektiivisista luokkakokemuksista. Subjektiiviseen luokkakokemukseen tai luokkasamaistumiseen vaikuttavatkin edellä listattujen kriteereiden lisäksi myös esimerkiksi koulutus, tulot sekä muiden perheenjäsenten luokka-asemat.[13] Näin ollen kokemus omasta luokasta voi erota kapeammasta ammattiperusteista luokittelusta.

Ammattiperustaisen EG-luokituksen käyttö soveltuu kuitenkin huonosti tässä artikkelissa käytettäväksi, sillä artikkelin tavoitteena on avata näkökulmia nimenomaan tietyn ammattiryhmän sisäisten luokkaerojen näkyväksi tekemiseen.[14] Vaikka luovat ja taiteelliset ammatit eroavatkin jossakin määrin toisistaan myös EG-määritelmässä käytetyillä kriteereillä, voidaan niitä yleisesti ottaen kuitenkin luonnehtia korkeaa ammattitaitoa vaativiksi ja suhteellisen itsenäisesti harjoitettaviksi ammateiksi. Taiteellisiin ja luoviin ammatteihin päädytään erilaisista taustoista, niin työläisperheistä kuin etuoikeutetuista lähtökohdista. Itse koulutus tai ammatin hankkiminen ei kuitenkaan riitä hävittämään luokkataustaa: aivan kuten työväenluokkainen opiskelija tai maisteri ei yliopisto-opintojensa seurauksena ”muutu keskiluokkaiseksi tai juurettomaksi”, [15] ei näin tapahdu myöskään työväenluokkaisesta taustasta tulevalle taiteilijalle. Päinvastoin luokkatausta kulkee ”pitkänä varjona”[16] ihmisen mukana jopa läpi elämän synnyttäen työväenluokkaisesta taustasta tuleville usein ulkopuolisuuden, vajavaisuuden ja huonommuuden tunteita ja kokemuksia.[17] Tästä syystä pelkkä ammatti tai ammattiasema ei riitä tavoittamaan kaikkia luokkaan liittyviä vaikutuksia ja ulottuvuuksia.

Luokkaa lähestytään tässä kirjoituksessa feministisen ja luokan kulttuurisia ulottuvuuksia painottavan tutkimusotteen näkökulmasta, niin sanotusti bourdieulais-skeggsiläisessä hengessä.[18] Valitun näkökulman kautta pyritään tarjoamaan välineitä, joiden kautta voidaan tehdä näkyväksi luokan kokemuksiin ja elettyyn luokkaan liittyviä ulottuvuuksia. Vaikka kirjoituksessa keskitytään yhteiskuntaluokkaan, sen kuitenkin ymmärretään liittyvän kiinteästi kysymyksiin sukupuolesta, rodusta ja muista eronteon mekanismeista. Näin määriteltynä luokka ymmärretään lokeromaisen ja tarkkarajaisen laatikon sijaan liikkuvana, elävänä ja jatkuvasti muovautuvana tekijänä, joka vaikuttaa paitsi yksilön asemoitumiseen esimerkiksi työmarkkinoilla niin myös subjektiiviseen kokemusmaailmaan.[19] Luokassa on siis kysymys taloudellisen ulottuvuuden lisäksi myös kulttuurisista ja sosiaalisista resursseista. Kulttuurisen ja sosiaalisen ulottuvuuden merkityksen painottamisessa ei ole kysymys luokan taloudellisten merkitysten kiistämisestä, vaan pikemminkin yrityksestä ymmärtää mekanismeja, joilla taloudellista epätasa-arvoa ja hierarkioita uusinnetaan erilaisten kulttuuristen käytäntöjen kautta. Monet taiteilijuuteen historiallisesti liitetyt käsitykset ovat korostaneet taiteilijan erityislaatuisuutta ja originellia luomisvoimaa – taiteilija on siis usein mielletty eräänlaiseksi ”neromyytin” leimaamaksi poikkeusyksilöksi.[20] Pierre Bourdieun[21] mukaan on vaikeaa löytää toimintakenttää, jossa suurten yksilöiden ja uniikkien luojien glorifioiminen olisi yleisempää kuin mitä se on taiteen ja kirjallisuuden kentällä ollut.

Taiteilijakäsitykset ovat kuitenkin jatkuvassa käymistilassa.[22] Vaikka jotkut taiteelliseen työhön ja taiteilijoiden yhteiskunnalliseen rooliin liitetyistä käsityksistä olisivatkin siis perua jopa vuosisataisista myyteistä, ovat käsitykset myös jatkuvasti ajassa muovautuvia ja yhteiskunnallisten olosuhteiden tulosta – myös romanttisen taiteilijamyytin synty on ollut osaltaan kytköksissä taiteellisen työn olosuhteiden muutokseen.[23] Taiteilijuuden erityislaatuisuuden korostamisen sijaan taiteilijan ammatin on kuvattu entistä useammin ”rationalisoituvan”, ”maallistuvan” tai ”professionalisoituvan”. Kaikki kolme käsitettä viittaavat prosessiin, jossa taiteilija-ammatti kadottaa tiettyä erityisyyden auraansa ja muuttuu entistä enemmän ”muiden ammattien kaltaiseksi”. Tämä muutos kiinnittyy paitsi taideammattien sisäiseen muutokseen myös yleiseen prekarisoitumiseen sekä luovuuden korostamiseen taloudessa ja työelämässä.[24]

Muutoksista huolimatta vaikuttaa kuitenkin siltä, että monet romantiikasta ammentavat taiteilijuuteen liitetyt merkitykset muodostavat edelleen – tai ainakin toistaiseksi – eräänlaisen pohjavireen monille nykyisistäkin taiteilijakäsityksistä. Esimerkiksi Hans Abbing[25] esittelee erilaisia perinteiselle lähestymistavalle kilpailevia taiteilijakäsityksiä, muttei katso yhdenkään niistä silti vielä nousseen määrääväksi. Per Mangset, Mari Torvik Heian, Bård Kleppe ja Knut Løyland[26] puolestaan nimeävät taiteilijoiden näkemisen ”karismaattisen neromyytin merkitseminä” ja ”valittuina” yhdeksi kolmesta erityispiirteestä[27], jotka ovat perinteisesti erottaneet taiteellisen työn useimmista muista ammateista. Tällaisen myyttisen taiteilijakuvan vaikutus on kirjoittajien mukaan menettänyt merkitystään, mutta pysynyt silti edelleen elossa.[28] Taiteilijoita ja neromyyttejä tutkineen Taava Koskisen mukaan romantiikasta periytyvien käsitysten voi todeta olevan vielä 2000-luvullakin ”monella tapaa lähellä tämän päivän käsityksiä ’suurista taiteilijoista’”.[29] Koskisen ajattelua myötäillen voisikin ajatella, että neromyytin ja karismaideologian perintö elää uudenlaisin tavoin esimerkiksi individualismin ja luovuuden korostamisen muodossa.[30]

Karismaideologiaa ja käsitystä taiteilijasta muusta yhteiskunnasta irrallisena toimijana on pyritty purkamaan taiteen toimintaympäristöjä jäsentävissä taiteensosiologisissa teorioissa. Esimerkiksi Pierre Bourdieu kirjoittaa kulttuurisen tuotannon kenttää koskevassa esseessään,[31] että juuri kirjallisen ja taiteen kentän määrittelemisen myötä voidaan ”paeta” siltä naiivilta käsitykseltä, jonka mukaan taiteilijan toiminta olisi jotakin puhdasta, puolueetonta ja eristyksessä tapahtuvaa. Bourdieu[32] näkee karismaideologian elinvoimaisuuden haasteeksi myös siltä osin, että se eräällä tavalla jarruttaa kulttuurisen tuotannon kentän arvonmuodostuksen tarkkaa analyysiä tai tieteellistämistä. Yhteiskuntaluokan näkökulmasta karismaideologian voi ajatella myös häivyttävän niitä yhteiskunnalliseen eriarvoisuuden liittyviä tekijöitä, jotka esimerkiksi estävät tai mahdollistavat taiteellisen ammatin tavoittelun erilaisista taustoista tuleville.

Kuitenkin taiteellisen työn ohella myös taiteen kenttää tai taidemaailmaa – ja erityisesti sen suhdetta talouteen – määrittävät omat merkityksenantonsa. Bourdieu[33] on kuvannut taiteen kentän olevan taloudellisen maailman käänteinen versio, ja Hans Abbing[34] on puolestaan nimittänyt taiteen taloutta ”poikkeukselliseksi”. Näitä poikkeuksellisuutta ilmentäviä piirteitä ovat Abbingin[35] mukaan muun muassa talouden ”kieltäminen” tai verhoaminen ja kaupallisen toiminnan piilottaminen, epätasainen tulojakauma, kentälle tulevien uusien taiteilijoiden korkea määrä taloudellisesta epävarmuudesta huolimatta, sisäisen ja ei-taloudellisesti orientoituneen motivaation suuri merkitys sekä muodollisen pätevyyden vähäinen rooli ja siitä seuraava epämuodollisten esteiden vastaavasti suurempi merkitys. Eriarvoisuus ja kilpailu ovatkin näiden Abbingin listaamien piirteiden valossa erottamaton osa taiteen kentän toimintaa.

Taiteen kenttää onkin luonnehdittu perustavalla tavalla kamppailujen kentäksi.[36] Taiteellisesta erinomaisuudesta kilvoittelun voi täten mieltää keskeiseksi osaksi taiteen kentän toimintaa. Koska taiteen kentällä kuitenkin vallitsee vahva eetos kentän ”poikkeuksellisuudesta” ja taiteen ”puhtaudesta”, ajatellaan myös siellä muodostuvien hierarkioiden usein olevan meritokraattisen kilpailun ja ansioitumisen seurauksena syntyneitä. Olennaista on meritokraattisuuden ihanteen painottaminen, jonka mukaan kentällä menestyminen ei ole riippuvaista yksilön henkilökohtaisista ominaisuuksista sinänsä, vaan pikemminkin kyvyistä ja ansioitumisesta. Luovien alojen yhdenvertaisuutta erityisesti sukupuolen näkökulmasta käsittelevässä tutkimuksessa on havaittu, että eriarvoisuus tyypillisesti piiloutuu luovilla aloilla vallitsevan tasa-arvon ihanteen taakse.[37] Samaa logiikkaa voi soveltaa myös yhteiskuntaluokan vaikutuksiin.

Taiteellisessa työssä eräällä tavalla siis yhdistyy taiteilijuuteen liittyvä yksilökeskeisyys ja toisaalta taiteen toimintaympäristöä kuvaava egalitarismi ja eräänlainen mahdollisuuksien tasa-arvon, joskin myös ankaran kilpailun, korostaminen. Juuri näiden tekijöiden yhdistämisen kautta tai niitä ylikorostamalla ”piilotetaan yksilöiden erilaiset arkitodellisuudet, kokemukset sekä toimijuuden eriävät ehdot”[38] – ja näin tehdään helposti näkymättömäksi myös yhteiskuntaluokkaa koskeva eriarvoisuus. Perinteisiin taiteilijakuviin sisäänrakennetuista käsityksistä voidaan löytää paljon yhtymäkohtia uusliberalismin ideaalityöntekijän ja individualismin ihanteiden (ja sen myötä luokan merkityksen kiistämisen) kanssa. Tämä puolestaan luo vahvaa maaperää taiteellisen työn käsittämiseksi uuden työn koelaboratoriona. Uusliberalismin kehittymisen myötä työn on kuvattu muuttuneen fordistisesta tehdastyöstä postfordistiseen immateriaaliseen tietotyöhön. Näitä työn muutoksia kuvataan usein prekaarisuuden ja prekarisaation käsitteillä. Käsitteillä viitataan paitsi työtä koskeviin konkreettisiin muutoksiin, myös työn ja elämän epävarmistumiseen ja eräänlaiseen huokoistumiseen ja haurastumiseen.[39]

Prekarisaation määritelmä on riippuvainen sen tarkasteluun käytettävistä teoreettisista ja metodologisista lähtökohdista. Erilaiset lähtökohdat voidaan karkeasti ottaen jakaa suppeaksi ja laajaksi prekarisaatioteesiksi. Suppea teesi lähestyy prekarisaatiota ilmiönä, joka kuvaa jälkiteollisen kapitalismin kehityksen aiheuttamia seurauksia työmarkkinoilla. Nämä seuraukset ilmenevät hyvin konkreettisella tavalla esimerkiksi työsuhteiden laadussa ja kestossa, esimerkiksi pätkätöiden lisääntymisessä.[40] Laajaa prekarisaatioteesiä lähtökohtanaan käyttävä lähestymistapa ei kiistä näitä työn ja tuotannon rakenteiden ja olosuhteiden muutoksia, mutta suhtautuu niihin ”pikemminkin prekarisaation oireina kuin varsinaisena sisältönä”.[41] Laajan teesin näkökulmasta prekarisaation vaikutukset eivät siis ole palautettavissa pelkästään kvantifioitaviin tekijöihin, vaan kysymys on myös ”kokemuksen rakenteiden muutoksista”.[42] Laajasta prekarisaatioteesistä ammentava lähestymistapa on siis kiinnostunut paitsi työelämän muutoksista, myös tuota muutosta sävyttävistä tuntemuksista, affekteista ja tunnetilanteista.[43] Myös tässä artikkelissa prekarisaatio ymmärretään laajan prekarisaatioteesin näkökulmasta. Sellaisenaan se resonoi myös käytetyn luokkamääritelmän kanssa, jossa niin ikään painoarvoa saavat luokkaan kytkeytyvät tuntemukset ja affektit pelkän ammattiaseman kautta selvärajaisesti ja ”objektiivisesti” määrittyvän luokka-aseman sijaan.

Uusliberalismin kehitys asettaa perinteiselle palkkatyön varaan rakentuvalle yhteiskunnalle haasteita, jotka koskettavat myös taiteilijan ja yhteiskunnan välisiä suhteita. Entistä useammin taiteellinen työ ja taiteen talous alkavatkin Hans Abbingin[44] kuvaaman poikkeuksellisuuden sijaan näyttäytyä yksilöllisyyttä korostavassa jälkiteollisessa yhteiskunnassa ihanteellisena työn tekemisen mallina tai suorastaan prototyyppinä. Taiteellista työtä onkin kutsuttu myös uuden työn koelaboratorioksi, sillä on katsottu, että monet nykytuotannon ihanteet ovat tiivistyneet taiteelliseen työhön jo kauan ennen postfordismin kehitystä ja siirtymää kohti immateriaalista tietotaloutta. Näitä ihanteita ovat olleet ja ovat edelleen esimerkiksi luovuus, vapaus, joustavuus ja työn eräänlainen rajattomuus.[45] Kyse ei ole ainoastaan deskriptiivisistä piirteistä, vaan Pascal Gielenin sanoin myös taiteen kentän keskeisimmistä arvoista – tällaisiksi arvoiksi hän nimeää tarkemmin ottaen esimerkiksi kommunikaatio- ja viestintätaitojen keskeisyyden, luovuuden ja autenttisuuden roolin, määräaikaisten projektiluontoisten töiden ja joustavien työskentelyaikojen lisääntymisen sekä työn fyysisen ja psyykkisen liikkuvuuden.[46] Taiteessa myös henkilökohtaisen persoonan suhde (taloudelliseen) arvonluontiin on ollut keskeinen osa taiteen taloudellista arvonluontia jo pitkään.[47]

Prekaarisuuden etymologinen tausta juontaa latinan kielen sanasta precario, joka tarkoittaa rukoilemista ja toisen armoilla olemista.[48] Etymologinen tausta tiivistää olennaisesti sen, miksi edellä kuvattuja ja sinänsä positiiviselta kuulostavia työn piirteitä on analysoitava myös kriittisesti. Joustavuuden ja luovuuden kääntöpuoleksi muodostuukin epävarmuus toimeentulon tai ylipäätään elämän tulevaisuudesta ja jatkuvuudesta. Epämuodollisuuden[49] ja yksilöllisyyden seurauksena yksilöt toimivat epävarmoilla työmarkkinoilla ilman kollektiivista turvaa ja suojaa. Yhteiskuntaluokan näkökulmasta asetelma on haastava ja eriarvoistava, sillä enemmän resursseja omaavilla on näissä tilanteissa paremmat mahdollisuudet paitsi turvata taloudellinen asemansa, myös kulttuurista ja sosiaalista pääomaansa käyttämällä hankkia itselleen tilaisuuksia aseman turvaamiseksi.

Jos työelämän muutokset tuovat mukanaan prekaaria epävarmuutta, miksi muutokset eivät ole saaneet osakseen laajempaa vastustusta? Epävarmuuden hyväksymisen syyksi on ainakin taide- ja kulttuurialoilla ehdotettu työn sisällöllistä mielekkyyttä ja sitä ylläpitäviä positiivisia affekteja ja jo aikaisemmin kuvattua kutsumusajattelua. Sari Karttusen[50] sanoin ”taiteessa itseriistoon on suostuttu karismaideologian sumentamana”. ”Riisto” – itsen tai jonkun muun toteuttamana – ei silloin näyttäydy niinkään riistona, vaan taiteeseen sisäänrakennettuna toimintamekanismina. Työsuhteiden ollessa epävarmoja on jatkuvuuden ja sen myötä työn mielekkyyden vahvistamiseksi löydettävä sisäisesti motivoivia tekijöitä. Pascal Gielenin[51] mukaan juuri tähän tiivistyy taiteellisen toimintakentän[52] henki: prekaarit olosuhteet edellyttävät työskentelyetiikkaa, jossa työ on tai sen vähintään pitäisi olla aina nautinnollista. Näin ollen kysymys on ennen kaikkea sisäistetystä ja sen myötä biopoliittisesta vallankäytöstä.[53] Samaan tapaan taiteellisen työn olosuhteita kuvaa myös brittiläinen kulttuurintutkija Angela McRobbie. Hänen mukaansa[54] taiteilijat työllistävät tyypillisesti itse itsensä, minkä lisäksi heidän työelämäänsä ympäröi ”romanttinen eetos”. Tämän eetoksen rakennuspalikoita ovat sekä taiteilijuuteen liittyvät myytit (esim. ”luova nero”) että taiteellisen kentän assosioiminen yhteiseen hyvään, nautintoon, viihdyttävyyteen sekä koulutukseen.[55] Juuri nämä positiivisesti latautuneet piirteet ja niihin kiinnittyvät affektit ovat avaintekijöitä prekaarien työskentelyolosuhteiden kukoistukselle: mielekkään ja motivoivan työn ajatellaan ikään kuin kompensoivan epävarmuudesta aiheutuvaa haittaa, alhaista tulotasoa sekä muita negatiivisia puolia. On jälleen kerran aiheellista kysyä, kenelle ja millaisia resursseja omaavalle taiteilijalle kompensaatioajattelu voi näyttäytyä millään tavoin realistisena. Ehkäpä kyse onkin realistisuuden sijaan pikemminkin ”julmasta optimismista”,[56] jossa tavoiteltu asia muodostuukin oman menestyksen esteeksi. Työn, tuotannon ja yhteiskunnan on siis kuvattu muuttuneen entistä prekaarimmaksi, minkä seurauksena prekaarit työskentelyolosuhteet ovat ainakin tiettyyn pisteeseen asti yhteisiä kaikille taide- ja kulttuurialoilla työskenteleville, yhteiskuntaluokasta riippumatta.[58] Prekaareilla työmarkkinoilla selviytymisen ja menestymisen voi ajatella kuitenkin olevan riippuvainen yksilön omaamista, erilaisista epävarmuutta tasapainottavista resursseista, jotka kiinnittyvät tiiviisti yhteiskuntaluokkaan. Luokka on puolestaan tärkeää ymmärtää taloudellisen ulottuvuutensa ohella myös kulttuurisena, sosiaalisena ja symbolisena rakenteena.[59] Näin ymmärrettynä resurssit voivat tarkoittaa käytännössä siis paitsi vaikkapa taloudellista tukea aloittelevalle taiteilijalle tarjoavia ja riittävän varakkaita vanhempia, niin myös esimerkiksi oikeanlaista kulttuurista tietoa ja sosiaalisia verkostoja. Tässä artikkelin luvussa tarkastelen, miten näistä prosesseista seuraavia yhteiskuntaluokan ilmentymiä on tutkittu erityisesti brittiläisessä taiteellista ja luovaa työtä koskevassa empiirisessä tutkimuksessa nostaen esille joitakin aiheen kannalta kiinnostavia esimerkkejä.

Keskustelu työväenluokkaisten taiteilijoiden ja erityisesti näyttelijöiden ”katoamisesta” on saanut Britanniassa paljon palstatilaa sanomalehdissä ja ylipäätään julkisessa keskustelussa, joissa on huolestuttu ”luokkakaton” (class ceiling) vaikutuksista näyttelijäkunnan rakenteeseen.[60] Kuten luokan vaikutusta näyttelijöiden työhön koskevasta empiirisestä tutkimuksesta[61] käy ilmi, ovat taustaltaan työväenluokkaiset näyttelijät Isossa-Britanniassa määrällisesti aliedustettuja niin sanotusti ylemmistä sosiaaliluokista tuleviin kollegoihinsa nähden. Friedman ym.[62] kuitenkin osoittavat tutkimuksessaan, ettei luokkaperustainen eriarvoisuus rajoitu alalle tulevien määrää ja taustaa sääteleviin mekanismeihin, vaan sen vaikutukset näkyvät koko näyttelijänuran halki niin taloudellisen, kulttuurisen kuin sosiaalisenkin pääoman osalta. Keskiluokkaisista taustoista tuleville näyttelijöille vanhempien tarpeen tullen tarjoama taloudellinen tuki on sekä auttanut näyttelijöitä selviämään taloudellisesti tiukkojen ajanjaksojen yli, että myös pitämään yllä työskentelymahdollisuuksia ja työkykyä. Ilman vastaavanlaista taloudellista turvaa toimivat näyttelijät joutuvat työttömyyskausien seurauksena usein ottamaan vastaan kokopäiväistä työtä muulta alalta ja tekemään sitä paljon, minkä seurauksena aikaa ja energiaa ei välttämättä riitä enää oman alan työmahdollisuuksien metsästämiseen.[63] Niille, joilta erilaiset taloudelliset tukiverkostot puuttuvat, voi prekaari elämä tuntua ennakoimattomalta riskinotolta: erään haastateltavan sanoin ”kuin laskuvarjohyppäykseltä ilman laskuvarjoa”.[64]

Luokan kulttuurisia ulottuvuuksia painottava tutkimusote kannustaa siis analysoimaan luokan merkityksiä muidenkin kuin suoraan taloudellisten kysymysten näkökulmasta. Esimerkiksi taiteilijapolitiikassa se tarkoittaisi käytännössä huomion kiinnittämistä tulotasoa laajempiin kysymyksiin siitä, kenellä on riittävästi oikeanlaisia kulttuurisia ja sosiaalisia resursseja taiteellisen ammatin (menestykselliseen) harjoittamiseen tai vaikkapa taiteilijakoulutuksen pariin hakeutumiseen. Brittikontekstissa toteutetuissa tutkimuksissa on esimerkiksi havaittu yhteiskuntaluokan ja asuinpaikan vaikuttavan nuorten luovia aloja koskeviin kouluttautumishaluihin ja -pyrkimyksiin.[65] Luovien alojen ideaalityöntekijän mallin on havaittu ylipäätään olevan luokan, sukupuolen ja etnisen taustan mukaan määrittynyt tavalla, joka ilmenee esimerkiksi luoville aloille kouluttautuneiden työharjoitteluun ja myöhemmin työelämään sijoittumisessa.[66]

Luokkaeroja voidaan kuitenkin pyrkiä tietoisesti vähentämään erilaisin keinoin, esimerkiksi koulutuspolitiikan kautta. Mark Banks ja Kate Oakley[67] ovat kirjoittaneet taidekoulutuksen roolista ja sen muutoksesta suhteessa yhteiskuntaluokkaan. Heidän mukaansa taidekoulut olivat toisen maailmansodan jälkeisessä Britanniassa sosiaalista liikkuvuutta edistäviä instituutioita, sillä ne mahdollistivat useissa tapauksissa korkeakoulutuksen pariin pääsyn myös niille, joille muiden korkeakoulujen ovet eivät kovinkaan todennäköisesti olisi avautuneet. Yhteiskunnallista liikkuvuutta kiihdytti myös monien uusien kulttuurialojen synty 1960-luvulla. Uusilla aloilla ei ollut samanlaisia muodollisia ja epämuodollisia pätevyysvaatimuksia kuin monilla perinteisillä korkeakoulutettujen työllistymisaloilla, joten koulutuksen lisäksi myös alalle työllistyminen oli mahdollista myös työväenluokkaisista taustoista tuleville.[68] Koulutuksen suhteen tapahtui kuitenkin myöhemmin muutoksia sekä lukumaksujen noustessa, että koulutuksen institutionaalisten puitteiden muuttuessa; taidekouluja lakkautettiin ja taidekoulutusta siirrettiin osaksi institutionalisoituneempien yliopistojen opetusta.[69] Keskeistä on siis huomion kiinnittäminen eittämättä keskeisen taloudellisen esteen muodostavien lukukausimaksujen ohella kulttuurisiin ja sosiaalisiin rakenteisiin. On arvioitava kriittisesti sitä, kuinka mielekästä on puhua taiteilijasta ja hänen asemastaan yksikössä. Ajankohtainen luokkatutkimus on usein korostanut, ettei pelkkää ammattia voi nykyisellään pitää riittävänä yhteiskuntaluokan määrittäjänä.[70] Samassa ammattiryhmässä – esimerkiksi taiteilijoissa – voi siis toimia ja toimiikin keskenään ei yhteiskuntaluokkiin kuuluvia ihmisiä. Ammatillinen siirtymä ei riitä poistamaan luokkataustan merkitystä, vaan luokan vaikutus seuraa ”pitkänä varjona” läpi ihmisen elämän vaikuttaen toimintamahdollisuuksiin. Monet näistä vaikutuksista kytkeytyvät luokkasidonnaisiin affekteihin sekä käsityksiin itsestä ja omista kyvyistä.[71]

Ensimmäinen askel taiteellisen työn tutkimiseen yhteiskuntaluokan näkökulmasta onkin taiteen kentän ja taiteilijakunnan sisäisen heterogeenisyyden tunnistaminen.[72] Ilman valmiutta keskinäisten erojen tunnistamiseen tullaan helposti uusintaneeksi kuvaa ”taidemaailmasta” yhtenäisenä ”ammattilaisten yhtymänä” yhteisine intresseineen.[73] Friedmanin ym.[74] sekä Davisin[75] näkemyksiä seuraten olisikin siis tärkeää, että myös tutkimuksessa pyrittäisiin lähestymään taiteellista työtä ja taidemaailmaa taiteenala- ja genrekohtaisten erojen lisäksi myös valtahierarkiat sekä luokka- ja muut sosiaaliset erot tunnustaen. Ainoastaan näin voidaan tulla tietoiseksi tavoista, joilla taiteilijapolitiikan instrumentit mahdollisesti kohtelevat eri tavoin eri sosiaalisista taustoista tulevia nykyisiä ja tulevia taiteilijoita. Tarkastelun kohteeksi on otettava niin taloudellinen, kulttuurinen kuin sosiaalinenkin luokka. Taiteilijan aseman tutkimisesta tulisikin siirtyä taiteilijoiden asemien tarkasteluun.[76]

On kuitenkin oma kysymyksenä, miten erojen tunnustamisen politiikka realisoidaan empiirisen tutkimuksen käytännön toteutuksessa. Valitut tarkastelunäkökulmat kiinnittyvät myös metodologisiin valintoihin: jos luokkaa lähestytään selvärajaisen ja monoliittisen kokonaisuuden sijaan liikkuvana, elävänä ja intersektionaalisena, ei sitä silloin käytännössä voi tilastoida rasti ruutuun -menetelmällä. Kuitenkin aiheen monipuolisen ymmärtämisen kannalta laadullisen ja määrällisen tutkimusotteen vuoropuhelu olisi keskeistä, vaikka se paikoin saattaisikin edellyttää teoreettisia kompromisseja. Laajoja kvantitatiivisia aineistoja kerättäessä kyselylomakkeisiin olisi tulotason ohella tärkeää lisätä kysymyksiä muusta varallisuudesta, esimerkiksi mahdollisesta peritystä varallisuudesta tai omistuksessa olevista kiinteistöistä. Lisäksi kysymykset vanhempien ammatista ja omasta koetusta luokkataustasta sekä sen vaikutuksista voisivat olla ainakin ensimmäisiä askeleita suomalaisen taiteilijakunnan luokkakomposition hahmottamiseen. Tutkimuksen lisäksi taiteilijoiden omilla ehdoilla käytävä yhteiskunnallisen keskustelu toisi aiheen näkyväksi ja rohkaisisi ihmisiä puhumaan aiheesta omien kokemustensa kautta.

Tässä artikkelissa on esitetty teoreettisia lähtökohtia taiteellisen työn luokkarakenteen tutkimiseen. Olen esittänyt, että yhtäältä taiteelliseen työhön ja sen toimintaympäristöön liitetyt merkitykset ja toisaalta taiteellisen työn prekaarit olosuhteet muodostavat yhdessä kokonaisuuden, jossa luokka jää helposti näkymättömäksi, mutta vaikuttaa silti vahvasti erilaisista taustoista tulevien taiteilijoiden kykyyn pärjätä valitsemallaan alalla. Väitänkin, että kaikkien taiteilijoiden tietyissä määrin yhteisesti jakamat taiteellisen työn olosuhteet konkretisoituvat eri tavoin riippuen taiteilijan yhteiskunnallisesta asemasta. Tämän vaikutuksen todentaminen käytännön tasolla edellyttää Suomen kontekstista runsaan määrän taiteilijakunnan keskinäiset erot tunnistavaa empiiristä tutkimusta.

Tarkastelen artikkelissani hybridisyys-käsitteen kautta yhteisöllisen taidetoiminnan luonnetta ja sen harjoittajien identiteettiä. Kysyn, ylittävätkö yhteisötaiteilijat työskentelyssään eri yhteiskuntasektorien rajoja ja sulautuuko heidän toiminnassaan yhteen useilta eri suunnilta tulevia elementtejä. Mille pohjalle yhteisötaiteilijan identiteetti rakentuu? Pohdin artikkelissani yhteisötaiteilijoiden toimintaa ja identiteettiä hybridisyyden käsitteen valossa. Testaan samalla empiirisen, useita taiteenaloja kattavan haastatteluaineiston avulla hybridisoitumisen käsitteen toimivuutta suhteessa yhteisötaiteilijoiden kasvavaan ryhmään. Hybridisoituminen kuuluu taiteensosiologisessa tutkimuksessa keskeisiin käsitteisiin, joilla viitataan taiteilijan ammatin ja roolin viimeaikaiseen muutokseen. Monet hybridisoitumiseksi lasketut piirteet näyttävät sopivan yhteisötaiteeseen, kuten taiteilijan roolin tavanomaistuminen, toiminta taideinstituutioiden ulkopuolella ja muidenkin kuin taiteen sisäisten tavoitteiden palveleminen. Hybriditaiteilijuutta ei kuitenkaan ole liiemmin tutkittu suhteessa sosiaaliseen praktiikkaan vaan huomio on kohdistunut kehityssuuntiin, joissa taide ja talous sekoittuvat.[1]

Taiteilijan ammatin muutosta luonnehditaan usein monipuolistumisskenaarion avulla, ja siihen myös hybridisoitumisen käsite olennaisesti liittyy. Monipuolistuminen taas kytketään yleensä taiteilijoiden pyrkimykseen lieventää toimeentulonsa epävarmuutta taloudellista riskiä hajauttamalla. Merign Rengers ennakoi, että tulevaisuudessa autonominen taiteilijuus on mahdollista vain harvoille ja valituille. Valtaosa ammattikunnasta joutuu kohtaamaan entistäkin kovempia vaatimuksia tilaajilta ja taistelemaan toimeentulostaan. Rengers katsoo, että selviytyäkseen taiteilijan on muututtava nykyistä joustavammaksi, kaupallisemmaksi ja monitaitoisemmaksi.[2]

Taiteilijan aseman muuttumista on selitetty viittaamalla taiteen ”dedifferentiaatioon” tai ja ”deinstitutionalisoitumiseen”.[3] Termit kuvaavat tilannetta, jossa taiteen ja muiden yhteiskunnan sfäärien rajat liudentuvat, taideinstituution autonomisuus purkautuu ja taidetta määrittelevä erityislogiikka murenee. Tällöin taidetta ja taiteilijaa ei ole enää tarvetta eristää ulkoisilta vaikutteilta. Taiteilijat voivat soveltaa taiteen toimintatapoja muussa työssä ja vastaavasti tuoda ajatuksia ja menetelmiä muilta sektoreilta taiteeseen. He voivat myös toimia yrittäjänä ja tarjota tuotteita ja palveluita useille eri markkinoille. Taiteilijaidentiteetin kannalta dedifferentiaatio merkitsee irtiottoa myyttisestä taiteilijakäsityksestä.

Teoksessaan Why are artists poor? Hans Abbing esittää vaihtoehtoisina tulevaisuuden taiteilijatyyppeinä taiteilija-tutkijan, taiteilija-käsityöläisen, postmodernin taiteilijan sekä taiteilija-viihdyttäjän. Uudet taiteilijatyypit kiistävät rajat taiteen ja muiden sfäärien välillä tai eivät piittaa niistä. Tutkija-taiteilija suuntautuu akateemiseen diskurssiin, taiteilija-käsityöläistä motivoi tekeminen ja siitä saatava nautinto. Postmoderni taiteilija voi työskennellä esimerkiksi mainonnan parissa tai perustaa yrityksen ja palkata alaisia tekemään osan työstään. Viihdyttäjä pyrkii häpeilemättä miellyttämään yleisöä. Näille taiteilijatyypeille taide ei ole pyhä vaan ammatti tai toimiala muiden joukossa. Näiden tyyppien yleistyessä taiteessa ei Abbingin mukaan enää olisi tarvetta ”kaksoistaloudelle” eli jyrkälle erottelulle pyyteettömän taiteellisen työn ja toimeentuloa turvaavien leipätöiden välillä.[4]

Per Mangset erottaa kaksi nousevaa taiteilijatyyppiä, postmodernin taiteilijan ja kulttuuriyrittäjän, jotka asettuvat myyttistä käsitystä vastaan. ”Postmodernille taiteilijalle” taide ei ole jumalallinen kutsumus vaan elinkeino. Hän ei yritä pysytellä loitolla kaupallisesta kentästä vaan käyttää sieltä omaksuttuja keinoja ja välineitä taiteellisessa työssään; vastaavasti hän voi hyödyntää taiteellisia kykyjään esimerkiksi mainos- ja media-alalla. Postmoderni taiteilija ylittää myös välineiden tai lajityyppien rajoja. ”Kulttuuriyrittäjälle” taas on leimallista avoin strateginen ja rationaalinen laskelmointi ja riskinotto kentällä, jolle tulokkaita on liikaa. Kulttuuriyrittäjä tähtää taiteellisiin ja taloudellisiin palkintoihin yrittämättäkään peitellä tätä. Abbing toi hybridi-käsitteen taiteilijatutkimukseen edellä mainitussa teoksessaan pohtiessaan moniammatillisuuden syitä ja seurauksia. Hänen havaintonsa mukaan taidekentälle oli ilmaantunut taiteilijatyyppi, joka tekee houkuttelevia ja hyvin palkattuja töitä sekä taiteeseen liittyen että sen ulkopuolella. ”Hybriditaiteilija” valikoi itselleen mieluisan ja mielekkään portfolion erilaisia tehtäviä. Niissä toimiessaan hän omaksuu uusia taitoja, jotka voivat parantaa mahdollisuuksia jatkaa taiteellista työtä. Hybridisaation Abbing paikantaa siihen, että taidetyöhön liittyviä taitoja yhdistetään taiteeseen liittyviin ja jopa aivan taiteen ulkopuolisiin taitoihin. Hän korostaa, että hybriditaiteilijan tapauksessa monipuolistuminen ei ole vain selviytymisstrategia vaan se voidaan kokea palkitsevana itsessään.[6]

Pascal Gielen on toinen keskeisistä hybriditaiteilija‑käsitteen levittäjistä taide- ja kulttuurisosiologian piirissä. Hän teki kollegojensa van Winkelin ja Zwaanin kanssa laajan kyselypohjaisen kuvataiteilijatutkimuksen, jonka pääraportti ilmestyi vuonna 2012. Vieraillessaan Taideyliopistossa vuonna 2016 Gielen määritteli hybriditaiteilijan tekevän tuotteita, jotka liikkuvat useissa erilaisissa verkostoissa ja toimivat useilla eri kentillä, kuten kuvataiteessa, muotoilussa ja arkkitehtuurissa.[7] Itse tutkimusraportissa hybridisyydelle asetettiin kaksi ehtoa: 1) taiteilija yhdistää autonomista ja soveltavaa käytäntöä jokapäiväisessä toiminnassaan ja 2) autonominen ja soveltava käytäntö alkavat sekoittua taiteilijan käsityksessä itsestään tai muiden käsityksessä hänestä.[8] Soveltamisella tarkoitettiin kuvitusta, graafista ja web-suunnittelua, teollista muotoilua, valokuvausta toimeksiannosta ja muita vastaavia tehtäviä.[9]

De hybride kunstenaar ‑tutkimuksen tiedonkeruusta vastanneen Anna Maria van Dillenin mukaan hybridisoitumisessa autonominen ja soveltava käytäntö vaikuttavat toisiinsa niin, että niiden rajat alkavat hälvetä. Käytäntöjä ei ole myöskään tarvetta erottaa käsitteellisesti tai organisatorisesti. Hierarkia käytäntöjen väliltä katoaa, eikä soveltamista enää pidetä autonomian uhkana. Pitkälle edenneenä hybridisyys tarkoittaa, että soveltava ja autonominen sulautuvat toisiinsa samassa prosessissa. Artikkelini kannalta on harmillista, että vaikka van Winkelin (ym.) tutkimusaineistoon sisältyi yhteisötaiteen tekijöitä, heitä koskevia tuloksia ei raportissa eritellä (kaiketi pienen lukumäärän vuoksi). Yhteisötaidehankkeita ei laskettu soveltavaksi taidekäytännöksi vaan taiteeseen liittyväksi toiminnaksi.[10]

Ann Markusen ym. puhuvat yhdysvaltalaisiin taiteilijoihin kohdistuvassa tutkimuksessaan hybridisyyden sijaan crossoverista, joka viittaa yhtä lailla sekoittumiseen ja risteytymiseen. Tutkimuksen mukaan taiteilijat yhdistävät entistä enemmän työskentelyä kaupallisen sektorin, voittoa tavoittelemattoman sektorin ja yhteisöllisen toiminnan alueilla. Tutkimus perustui kyselyihin ja haastatteluihin, joissa taiteilijoilta tiedusteltiin, kuinka tärkeitä eri sektorit olivat heille ajankäytön ja toimeentulon suhteen. Lisäksi kysyttiin niiden merkitystä uralle ja taiteelliselle kehitykselle. Taiteilijat arvioivat saavansa jokaiselta sektorilta jotain taiteellisen kehityksensä kannalta arvokasta. He ylittivät rajoja mielellään ja tekisivät niin nykyistäkin useammin, jos se olisi taloudellisesti mahdollista.[11]

Markusenin julkaisussa yhteisöllisestä sektorista käytetään väliin termiä ”community arts”. Tarkalleen ottaen kyse ei ole yhteisötaiteesta artikkelissa käyttämässäni merkityksessä, sillä yhteisöllinen toiminta määritellään kahden muun kategorian jäännöksenä. Sen kuvataan kattavan toimintaympäristöjä ja ‑muotoja, joita kutsutaan usein epävirallisiksi, perinteisiksi tai riippumattomiksi; myös termiä kansantaide (folk art) käytetään. Tällä alueella taiteilijat tekevät ja jakavat työtään ilman markkinoiden tai voittoa tuottamattomien organisaatioiden väliintuloa, joko palkattuina tai ilman palkkaa. Tutkimuksen mukaan taiteilijat arvostavat toimintaa tällä sektorilla siksi, että se parantaa yhteisön elämänlaatua ja vahvistaa kulttuurista identiteettiä sekä antaa mahdollisuuden ajaa yhteiskunnallisia ja poliittisia tavoitteita.[12]

Mikko Piispa ym. ymmärtävät taiteilijan hybridisyyden useiden ammattien ja työtehtävien harjoittamisena ja eri kategorioiden välissä rakentuvana identiteettinä. He viittaavat kasvavaan joukkoon taiteilijoita, joiden työ- ja elämäntilannetta eivät vastaa tiukat jaottelut taiteellisen, taiteeseen liittyvän ja ei-taiteellisen työn välillä. Hybridisten taiteilijoiden käsitys taiteilijuudestaan on laaja ja joustava. He haluavat tehdä muutakin kuin perinteisen kapeasti ymmärrettyä taiteellista työtä. ”Toisenlaista taiteilijuutta” haetaan esimerkiksi taiteen soveltavan käytön, yhteisötaiteen tai poliittisen aktivismin piiristä. Kirjoittajat esittävät, että yhteiskunnan tulisi tunnustaa osa-aikainen taiteilijuus ja hyödyntää taiteilijoiden kompetenssia entistä laajemmin.[13]

Kaiken kaikkiaan hybriditaiteilijaa – ja taiteilijan hybridisoitumista – määritellään kirjallisuudessa vaihtelevin painotuksin. Joskus pelkkä moniammatillistuminen ymmärretään hybridisoitumiseksi, mutta yleensä vaaditaan myös suopeutta monen ammatin harjoittamista ja monessa ympäristössä työskentelyä kohtaan. Myönteinen asenne taas edellyttää myyttisen taiteilijakäsityksen löystymistä. Vahvassa merkityksessä hybridisoituminen tarkoittaa, että monet työtehtävät ja niihin liittyvät tiedot ja taidot sekoittuvat niin, että syntyy jotain uutta. Näin ei välttämättä tapahdu taloudellisen pakon aiheuttamassa moniammattisuudessa, jos taustalla vaikuttaa myytti, joka edellyttää pitämään taiteen puhtaana ulkoisista vaikutteista. Tämä näkyy kiihkeänä yrityksenä eristää tehtäväalueet toisistaan.

Hybridisoituminen johtaa siis oletuksen mukaan taiteen kaksoistalouden purkautumiseen. Taiteilijoiden ammatillista toimintaa ja toimeentuloa tarkastelevissa tutkimuksissa on ollut tapana tehdä jako taiteellisen työn, taiteeseen liittyvän työn ja muun työn välillä.[14] Hybriditaiteilijalla nämä alueet sekoittuvat eikä kategorisille erotteluille ole tarvetta, kuten van Winkel ja kumppanit esittävät. Kulttuurin taloustieteilijä David Throsbyn mukaan taiteilijat pyrkivät maksimoimaan taiteelliseen työhön käyttämänsä ajan ja minimoimaan aikaa, jonka he käyttävät rahan ansaitsemiseen muun työn avulla.[15] Koska hybriditaiteilija ei lokeroi toimintaansa tällä tavoin, hänen ansaintalogiikkaansa kuvaamaan ei enää tarvita poikkeussääntöjä.

Taiteilijan hybridisoitumista arvioivissa empiirisissä tutkimuksissa keskeisenä mittarina pidetään suhtautumista taiteen autonomiaan ja myyttisiin taide- ja taiteilijakäsityksiin.[16] Testikysymyksenä käytetään esimerkiksi sitä, kuinka tärkeänä vastaaja pitää taiteellisen kontrollin säilymistä itsellään.[17] Haastatteluissa ja kyselyissä tiedustellaan myös perusteita monen työn tekemiseen. Asiaa tarkistetaan kysymällä esimerkiksi, jatkaisiko henkilö taiteeseen liittyvän tai ei-taiteellisen työn tekemistä, jos se ei olisi taloudellisesti välttämätöntä. Niin ikään kiinnitetään Piispan ym. lailla huomiota myös siihen, tekevätkö tutkittavat ylipäätään tällaisia erotteluja.

Elizabeth Lingo ja Steven Tepper huomauttavat hybridisistä rooleista ja taidoista puhuessaan, että taiteilijat näin toimiessaan kehittävät aivan uusia nimikkeitä, tuotteita ja markkinoita.[18] Taiteilijoiden toiminta erilaisissa ympäristöissä onkin viime aikoina herättänyt paitsi tutkijoiden myös päätöksentekijöiden kiinnostusta. Kyse on yhdestä mekanismista, jonka kautta taiteen ymmärretään antavan panoksensa muulle yhteiskunnalle ja taloudelle. Tämän suuntaisesti Piispa ja kumppanit näkevät hybridisoitumisessa hyötyjä niin taiteilijoille kuin koko yhteiskunnallekin. Gielenin tutkijaryhmä sen sijaan suhtautuu ilmiöön torjuvammin, koska heille hybridisaatio merkitsee uhkaa taiteen autonomialle ja sitä myötä sen kriittiselle potentiaalille. He tarkastelevat tutkimuksessaan hybridisoitumista ennen muuta taiteen ja talouden sekoittumisen näkökulmasta. Tarkoitan yhteisötaiteella tutkimuksessani sitä, että taiteilijat tekevät taidetta ei-taiteilijoista koostuvien ryhmien kanssa erilaisissa toimintaympäristöissä, yleensä vakiintuneiden taidelaitosten ulkopuolella (mutta toisinaan yhteistyössä niiden kanssa). Nämä taiteilijat eivät itse välttämättä käytä yhteisötaiteen käsitettä, vaan osa heistä suosii täsmällisempiä termejä, kuten sosiaalinen sirkus tai vankilateatteri, tai toisella tavalla painottuneita ilmauksia, kuten dialoginen taide tai kaupunkiaktivismi. Asiayhteydestä riippuen voidaan puhua soveltavasta tai osallistavasta taiteesta. Taide-sana voidaan myös kokonaan kiertää käyttämällä sellaisia termejä kuin työpaja tai harjoite.

Olen ottanut lähtökohdaksi löyhän määritelmän, koska tarkoitukseni on kartoittaa erilaisia sosiaalisen taiteen tekemisen muotoja ja tapoja puhua niistä. Etenen haastateltavia valitessani pitkälti lumipallomenetelmällä, mutta lähden useista, toisistaan poikkeavista tekemisen tavoista ja paikoista. Lähtökohtani epämääräisyys johtaa siihen, että kohde ei muodosta yhtenäistä kenttää vaan sitä sitoo yhteen korkeintaan jonkinlainen perheyhtäläisyys. Oletukseni mukaan tämä vastaa tilannetta sosiaalisen taiteen harjoittamisessa. Hajaannus johtuu osin jo siitä, että työskentely jakaantuu useille eri taiteenaloille, joilla on omat perinteensä. Vaikutelmani on, että yhteisöllinen taidetoiminta on viime vuosina laajentunut nopeasti ja sitä tehdään monenlaisissa toimintaympäristöissä, eri puolilla maata ja vaihtelevien otsikoiden alla. Arvelen, että yhteisötaiteen harjoittajilla itselläänkään ei ole selkeää käsitystä kokonaisuudesta. Eri puolilla liikkuessani olen kuitenkin saanut sen vaikutelman, että yhteisötaiteen termi olisi vakiintumassa kattokäsitteeksi ja yhdistämässä ainakin osaa toimijoista.

Vaikka yhteisötaide ei ole ilmiönä aivan tuore Suomessa, käsite on vielä osin vakiintumaton. Suomalaisen yhteisötaiteen ”artikuloituminen” ajoittuu 1990-lukuun, mutta yhteisötaiteeksi laskettavaa tekemistä oli olemassa jo ennen käsitettä.[19] Kuvataiteen piirissä Taide-lehti julkaisi vuonna 1998 aihetta käsittelevän erikoisnumeron, jossa käytettiin yhteisötaiteen ohella muun muassa käsitteitä sosiaalinen taide ja (Joseph Beuysiin viitaten) sosiaalinen veistos. Erotukseksi perinteisestä objektien tuottamisesta yhteisötaiteesta puhuttiin ”tekona”[20]. Kuvaavaa yhteisötaiteen tilanteelle vielä 2000-luvulle tultaessa oli, että Helena Sederholm käsitteli sitä teoksessaan Tämäkö taidetta?.[21]

Wikipediassa yhteisötaide määritellään 1990-luvulta lähtien yleistyneeksi taiteen suuntaukseksi, jossa ”taidetta tehdään jonkin yhteisön ehdoilla, yhteisön jäsenten kanssa ja heitä varten”.[22] Yhteisötaiteen sanotaan olevan sukua ympäristötaiteelle ja performanssille, jotka molemmat pyrkivät pois taidegallerioista ja -museoista, ja myös 1950–1960-luvun vaihteessa ilmaantuneet happeningit mainitaan. Wikipedian määritelmä viittaa sosiaalisten suhteiden ja prosessien keskeisyyteen yhteisötaiteessa. Siitä näkyy myös, että tekemistä määräävät muutkin kuin taiteelliset tavoitteet. Niin ikään ilmenee taiteilijan fasilitoiva, ryhmän toimintaa tukeva rooli, joka poikkeaa merkittävästi myyttisestä yksilönerosta. Yhdessä tekemistä korostava määritelmä herättää myös olennaisen kysymyksen siitä, kenellä yhteisötaiteessa on toiminnan taiteellinen kontrolli ja teoksen omistajuus tai tekijyys.

Yhteisötaiteen viimeaikaisen leviämisen ja vakiintumisen merkkinä Suomessa voi pitää sitä, että alan ensimmäinen triennaali järjestettiin vuonna 2016. VASTAAN+OTTO-tapahtuman järjestivät Koneen Säätiön ylläpitämä taiteilija- ja tutkijaresidenssi Saaren kartano ja Taiteen edistämiskeskuksen Lounais-Suomen aluetoimipiste yhteistyössä paikallisten toimijoiden kanssa. Triennaali kokosi yhteisöllistä toimintaa kaikilta taiteenaloilta. Järjestäjät totesivat tapahtuman verkkosivuilla, että yhteisötaide on yhä vieras ilmiö suurelle yleisölle eivätkä sen määritelmät aukene kaikille taiteen kentälläkään. Yhteisötaide myös pakenee määritelmää, sillä kuten Maria Nordbäck sivustolla sanoo, ”[k]eskustelu siitä, mitä yhteisötaide on, on pohjaton, koska se mahdollistaa niin monen erilaisen tekemisen”. Triennaalin pääjärjestäjät Pia Bartsch ja Suvi Solkio määrittelivät yhteisötaidetta seuraavasti:[23]

”Minulle yhteisötaide on tasavertaisesta prosessista syntyvä, osallistujien ja taiteilijan/taiteilijoiden yhdessä työstämä teos, joka useimmiten esitetään julkisesti yleisölle. Toisin kun perinteisessä taiteessa, jossa taiteilija luo teoksen yleisölle, on tässä taidesuunnassa yhteisö osallisena sen tekemisessä. – –. Yhteisötaiteessa ei-ammattitaiteilijat kokevat aktiiviseen taiteen tekemiseen osallistumisen myötä asioita, joita on vaikea kokea muuten. Mahdollisuus kokeilla, leikkiä ja kokea avautuu nimenomaan taiteen kautta. – –.”

Pia Bartsch, Koneen Säätiö, Saaren kartano

”Jokainen taiteilija ja yhteisö valitsee omat syynsä ja tapansa toimia yhdessä, ei ole olemassa vain yhtä selitystä tai totuutta. Minulle yhteisötaide on yksi taiteellisen työskentelyn muoto, joka pitää sisällään erilaisten ihmisten kohtaamisen ja vuorovaikutuksen taiteen kontekstissa. Yhteisötaide niin kuin taide yleensä, avaa ja nostaa esiin uusia, vaihtoehtoisiakin näkökulmia vallitseviin olosuhteisiin ja ilmiöihin. Se laajentaa nykytaiteen kenttää sijoittumalla perinteistä poikkeavien yhteisöjen ja yleisöjen pariin ja uudenlaisiin ympäristöihin – –. – –. ”

Suvi Solkio, Taiteen edistämiskeskus

Artikkelistani selviää myöhemmin, että useat haastateltavistani pohtivat suhdettaan paitsi yhteisötaiteen käsitteeseen myös ”taiteen soveltavaan käyttöön”. Ilmaus juontaa juurensa valtioneuvoston taide- ja taiteilijapoliittisesta ohjelmatyöstä 2000-luvun alusta. Sittemmin asian edistämiseksi on perustettu erilaisia rahoitusinstrumentteja ja toimintaohjelmia, joiden taustalla vaikuttaa tavoite vahvistaa yhteiskunnan taiderahoituksesta saamaa vastinetta.[24] Taidekentällä on esitetty paljon kritiikkiä välineellistämispyrkimyksiä kohtaan, mutta soveltava käyttö on toisaalta synnyttänyt taiteilijoille uusia työllistymismahdollisuuksia.[25] Yhteisötaiteella ja taiteen soveltavalla käytöllä on eroja mutta myös yhtymäkohtia, mikä ilmenee alla olevasta Sovella taidetta ‑sanastosta poimitusta ”taidelähtöisen työskentelyn” määritelmästä:[26]

Taidelähtöinen työskentely

Soveltavaan taiteeseen viitataan, kun teoksessa yhdistyy taide- ja käyttöesine. Taiteen soveltavaan käyttöön taas viitataan, kun taidetta käytetään muihin kuin taiteellisiin päämääriin, muilla kuin taidealoilla.

Tekemistä ei määrää taiteelliset tavoitteet vaan muut päämäärät (kuten syrjäytymisen ehkäiseminen).

Taidelähtöisessä työskentelyssä opitaan tekemällä ja olemalla vuorovaikutuksessa toisten ihmisten ja annettujen välineiden kanssa. – –. Tehdessä opitaan liikkeen, kehon, kuvan, äänen, rytmin, mielikuvien ja tarinoiden avulla. Tavoitteiksi voidaan asettaa mm. vuorovaikutukseen liittyvän osaamisen, luovuuden, yhteisöllisyyden, keskinäisen ymmärryksen, itsetuntemuksen ja hyvinvoinnin edistäminen.
Artikkeli liittyy laajaan tutkimukseeni, joka koskee yhteisötaiteen harjoittamista Suomessa. Tarkastelukohteet siinä ovat tavanomaiset taiteensosiologiselle ammattien tutkimukselle: koulutus, urapolku, tulotaso, ansaintamallit, toimeentulo- ja rahoituslähteet, yhteistyökumppanit ja toimintakontekstit. Olen kiinnostunut myös työn sisällöistä ja työtavoista, samoin identiteetistä, motivaatiosta, tavoitteista, etiikasta, työssä kohdatuista ongelmista ja työn palkitsevuudesta. Tässä artikkelissa keskityn kymmenen haastattelun pohjalta seuraaviin teemoihin, jotka nousevat yhtäältä taiteilijan hybridisoitumista käsittelevästä kirjallisuudesta ja toisaalta haastateltavien omasta puheesta – olen siis lukenut teoriaa ja haastatteluita ristiin:

    Ammatillisesta toiminnasta käytetyt nimitykset ja luonnehdinnat
    Suhtautuminen moniammatillisuuteen
    Näkemys omasta taiteilijuudesta ja roolista taiteilijana

Haastattelut tein elo-lokakuussa 2016, ja ne olivat luonteeltaan puolistrukturoituja teemahaastatteluita. Haastattelun lopuksi esitin lisäksi kymmenen asenneväittämää, joihin tarjottiin vastausvaihtoehdot (5-portainen Likert-asteikko). Haastattelut kestivät yhdestä tunnista puoleentoista tuntiin. Litteroituina niistä muodostui noin 200 sivun tekstiaineisto. Tätä artikkelia varten olen käynyt litteraatiot läpi useaan kertaan hakien niistä kohtia, jotka liittyvät taiteen ja taiteilijan roolin muutokseen ja etenkin hybridisaatioksi kutsuttuun ilmiöön.

Haastateltavat osallistuivat Kulttuurikeskus PiiPoon elokuussa 2016 Voipaalan taidekeskuksessa Valkeakoskella järjestämälle viiden päivän pituiselle yhteisötaiteen leirille. Olin osan viikkoa seuraamassa leirin toimintaa, ja haastattelin samalla seitsemää osallistujaa; loput kolme haastattelua tein myöhemmin haastateltavien kotipaikkakunnilla. PiiPoo tiedotti leiristä laajalti eri kanavien kautta. Hakemuksia tuli 39, joista 23 hyväksyttiin. Leirille osallistui lopulta 20 henkilöä eri taiteenaloilta. Maantieteellisesti aineistossa painottui Pirkanmaalla toimivan PiiPoon vaikutusalue. Haastateltavista kolme asui Helsingissä, kolme Tampereella, yksi Oulussa, yksi Turussa, yksi Jyväskylässä ja yksi pienessä kunnassa Pirkanmaalla.

Haasteltavistani oli miehiä kolme ja naisia seitsemän. He olivat syntyneet vuosien 1960 ja 1990 välillä, suurin osa kuitenkin 1970- ja 1980-luvuilla niin, että keski-iäksi tuli noin 38 vuotta. Päätaiteenalansa mukaan haastateltavat jakautuivat seuraavasti: tanssi (4), teatteri (3), kuvataide (2) ja kirjallisuus/sanataide (1). Kaikki olivat kouluttautuneita alalleen. Useilla oli myös sivutaiteenala, kuten sirkus, musiikki, kuvataide tai valokuvaus. Ylipäätään useat heistä toimivat monitaiteisesti ja halusivat kouluttautua ja laajentaa repertuaariaan vielä entisestään. Haastateltavat on esitelty oheisessa asetelmassa. Käytän heistä peitenimiä anonymiteetin turvaamiseksi. Haastateltavien määrä aineistossani on pieni, eikä heidän voi katsoa muodostavan edustavaa otosta tavoittelemistani yhteisötaiteen harjoittajista. Voipaala-aineisto toimiikin empiirisen tutkimukseni aloituspisteenä, jonka jälkeen päätän, mistä suunnista haen täydennystä. Haastateltavien identifiointia hankaloittaa se, että Suomessa ei ole tehty kokonaiskartoitusta yhteisötaiteesta ja sen harjoittajista.[27] Edellä mainittu käsitekirjavuus sekoittaa tilannetta entisestään. Voipaalan haastateltavat tunnistivat yhteisötaide-käsitteen ainakin siitä näkökulmasta omakseen, että he olivat hakeutuneet leirille. Haastatteluissa selvisi, että kaikki eivät kuitenkaan olleet aiemmin kutsuneet itseään yhteisötaiteilijoiksi. Yhteistä kaikille haastateltaville oli kontekstin mukainen jousto ammattinimikkeen käytössä. Moni aloitti vastauksensa nimikettä koskevaan kysymykseen: ”Se riippuu…”. Sitten seurasi polveileva selvitys erilaisista henkilöistä, tilanteista ja ympäristöistä, jotka vaikuttavat nimikkeen valintaan.

”Se on vaikeeta. Se riippuu ihan, ketä kysyy, niin sit mä vastaan niille vähän sen mukaan.” (Liisa)

Suhtautuminen yhteisötaiteilija-termiin vaihteli haastateltavien keskuudessa. Useimmat käyttivät sitä joissakin yhteyksissä. Muutamat välttivät sitä, vaikka tunnistivat sen periaatteessa itseensä sopivaksi (esimerkiksi Kaisa). Toisessa ääripäässä oli Lauri, jonka palkkakuitissakin luki yhteisötaiteilija. Lauri käytti muutoinkin usein yhteisötaiteilijaa, koska hän piti sen epämääräisyyttä etuna; Liisa sen sijaan katsoi, että yhteisötaide ei outoudessaan avaudu kuin kentän omille ihmisille. Monelle se oli henkilökohtaisesti tärkeä, omaa suuntautumista kuvaava termi.

”Varmaan kyllä vähän aina sen suhteen sitä säätää, et kenen kanssa on tekemisissä tai mikä se on se ympäristö, et kyllä varmaan puhun välillä soveltavasta taiteesta ja välillä taidelähtöisistä menetelmistä tai taideoppimisestakin ehkä välillä ja yhteisötaiteesta myös. Yhteisötaide on ehkä enemmän semmonen – kyllä mä sitä julkisestikin käytän – mut se on ehkä vähän jotenkin semmonen oma orientaatio tai semmonen joku.” (Saara.)

Muutama haastateltava käytti yhteisötaiteilijan sijaan toimintaympäristöä kuvaavalla määreellä täsmennettyä taiteilija-nimikettä, kuten ”taiteilija sote-alalla” (Pauliina), ”kulttuurisen vanhustyön parissa työskentelevä taiteilija” (Kaisa) tai ”taiteilija, joka toimii yhteisöllisellä otteella” (Hilla). Usein Hilla sanoi, että hän toimii taiteilijana ”erilaisissa ympäristöissä” tai ”monenlaisissa ympäristöissä”. Ympäristöjen kautta puhuminen antoi hänelle liikkumavaraa, kun toimintamuoto ei rajoittunut työpajan tai esityksen tekemiseen vaan saattoi olla vaikkapa kahvila. Niin ikään Aapo ja Nanna luonnehtivat omaa toimintaansa viittaamalla oletusarvosta poikkeaviin ympäristöihin. Aapo, joka puhui ympäristöjen ohella paikoista, oli toiminut pitkään tietyissä kaupunginosissa ja harjoittanut tässä yhteydessä kaupunkiaktivismia.

Saara ja Sakari ymmärsivät tekemisensä yhteisötaiteeksi mutta eivät olleet liiemmin käyttäneet yhteisötaiteilija-nimikettä. Taiteilija-termiinkin he suhtautuivat varovaisesti, vaikka se vastasi heidän itsemääritelmäänsä. Paradoksaalisesti he pyrkivät madaltamaan taideosallistumisen kynnystä iskulauseella ”jokainen on taiteilija”. Aapo oli myös aluksi kaihtanut taiteilija-nimikettä, mutta (toista) opinnäytettä tehdessään hän oli joutunut uudistamaan ja laajentamaan taidekäsitystään ja sitä myötä tunnistanut ”oman taiteilijuutensa”.

” – – [E]n oikein uskaltanu käyttää sanaa taiteilija, mut sit mun opinnäytetyön ohjaaja vähän niin kun kannusti sitä kirjoittamaan auki, sitä omaa taiteilijuutta, minkä mä sit tunnistin aika vahvanakin tai semmosena, et sitähän se on.” (Aapo)

Taiteilijaidentiteetin rakentaminen on yleensäkin pitkä ja hankala prosessi. Vielä vaikeampaa voi olla yhteisötaiteilijan identiteetin muodostaminen, etenkin sellaisilla taiteenaloilla, joilla yhteisöllisen toiminnan asema on vakiintumaton. Saara puhui oikeudesta ja rohkeudesta käyttää taiteilija-nimikettä. Oma taidemuoto ja taiteilijuus olivat vaikeasti selitettäviä ja epätavallisuudessaan väliin itsellekin epävarmoja.

Saara: Taiteilija? Se on ehkä semmonen, että haluaisin käyttää sitä enemmän ja sitten tavallaan täysin koen olevani taiteilija, mut sitten mä en ihan aina ehkä uskalla käyttää sitä tai sit tuntuu, että ehkä vähän sitten epäilee sitä, että onko oikeutta käyttää sitä.

Sari: Mutta kuka sulle tulis sanomaan, että sä et oo sitten?

Saara [nauraa]: Niin, sepä! – – Ehkä joku pelottava taideinstituutio.

Joissakin konteksteissa haastateltavat välttivät ”taiteilijaa” ja ”taidetta”, koska pelkäsivät niiden karkottavan osallistujia. Toisaalta sosiaali- ja terveysalan laitoksissa toimittaessa taiteilija-nimike koettiin tärkeäksi, koska se kertoi kompetenssista, työnjaosta ja vastuusta. Taiteilija ei ole hoitohenkilöstöä eikä anna terapiaa; taiteella voi olla terapeuttisia vaikutuksia, mutta niitä ei voi taata, kuten Lauri totesi. Hänellä, kuten myös Aapolla ja Sakarilla, oli teatteri-ilmaisun ohjaajan koulutus. Tutkintonimike oli käypä monessa tilanteessa, ja se vapautti ottamasta kantaa taiteilija-nimikkeeseen. Sakari esimerkiksi ei ollut käyttänyt työnimikkeenään sen enempää taiteilijaa kuin yhteisötaiteilijaakaan, vaikka sanoi tekevänsä taidetta yhteisöjen kanssa. Aivan äskettäin hän oli kuitenkin mieltynyt yhteisötaiteilijaan ja arveli käyttävänsä sitä jatkossa.

Joukossa olevat neljä tanssitaiteen edustajaa (Hilla, Kaisa, Asta ja Nanna) käyttivät useissa tilanteissa tanssitaiteilija-nimikettä, jonka etuna on yleisyys ja joustavuus. Hilla kertoi nimikkeistönsä kehittyneen vuosien varrella. Tanssitaiteilija antoi hänelle itsenäisen taiteilijan statusta toisin kuin tanssija, joka olisi ollut koulutuksen mukainen termi.

”Se on aika laaja, – –, et ihan alussa mä puhuin tanssijasta, sit jossain vaiheessa mä puhuin ammattitanssijasta, ja sit se tuli se tanssitaiteilija. Tää on ehkä jollain lailla se kehityskaari. Mä koin, että se tanssija, mä ehkä mielsin, että se on se perinteinen, että mä oon jonkun tanssija. Ja sit mä aattelin, että mä haluun laittaa sen taiteilijan sinne perään jotenkin.” (Hilla.)

Liisa ja Aapo turvautuivat toisinaan termiin ”taiteen sekatyöläinen” luonnehtiakseen toimintansa kokonaisuutta. Liisa katsoi sen antavan etenkin taidekentän toimijoille hyvän käsityksen siitä, mitä kaikkea hän teki. Aapo työskenteli pelkästään yhteisöissä, mutta Liisa teki myös omaa, yksinäistä taiteellista työtä sekä toimi kouluissa kuvataideopettajan sijaisena. Pauliina oli Liisan ohella joukon toinen kuvataiteen edustaja. Hän oli käyttänyt taidegraafikon, taiteilijan, taidekasvattajan ja kuvataideopettajan nimikkeitä. Hänellä oli taiteilijana pitkä yksintyöskentelyn tausta, mutta hän oli tehnyt paikallisen taiteilijayhdistyksen kautta jo kauan yhteisötaidetta, muun muassa osallistavia julkisen taiteen hankkeita. Pedagoginakin hänen otteensa oli yhteisöllinen. Yhteisötaiteilijaksi hän ei silti ollut itseään kutsunut. Taiteilijatutkimuksissa yleisesti käytetyn luokittelun mukaan haastateltavat olivat moniammattisia, joskin kokonaan taiteen piirissä. He näyttivät taidealan moni- tai sekatyöläisiltä, jotka tekevät varsinaisen taidetyönsä rinnalla taiteeseen liittyvää opetusta ja ohjausta sekä soveltavan taiteen hankkeita erilaisissa ympäristöissä. Tällainen luonnehdinta ei kuitenkaan vastannut useimpien haastateltavien itseymmärrystä. Osa heistä määritteli kaiken tekemisensä taiteen ison otsikon alle. Soveltamisesta oli valmis puhumaan vain harva, ja muutama suhtautui käsitteeseen suorastaan vihamielisesti. Moni heistä oli silti osallistunut soveltavan taiteen koulutuksiin ja projekteihin. Osa hyödynsikin käsitettä pragmaattisesti esimerkiksi suhteessa kuntatilaajiin. Myönteisin näkemys soveltavan taiteen käsitteestä oli Pauliinalla, joka oli juuri valmistumassa alan tutkintoon johtavasta koulutuksesta:

”Oikeastaan hyvin pitkälle viime talvena tästä tosi paljon puhuttiin meidän opinnoissa ja käytiin pitkiä, pitkiä keskusteluja. Ja se tuntu alkuun aika pahalle jopa. Ja vähän väkivaltaselle ja semmoselle jopa aggressiivisellekin. Mutta kyllä se sitten kuitenkin mun mielestä on aika hyvä. Kun jos puhtaasti ajattelee sitä ilman tunteita, siis ajattelee sillai vaan faktana, että taiteen sovellutusta eri asioihin, eri ympäristöihin, eri tilanteisiin, niin ei siinä oo mitään pahaa.” (Pauliina.)

Haastateltavat poikkesivat toisistaan siinä, millaisiin kategorioihin he jaottelivat toimintansa ja kuinka he näkivät yhteisötaiteen aseman kokonaisuudessa. Hilla erotti toiminnassaan kolme aluetta: yhteisöjen kanssa työskentelyn, tanssisoolot ja esiintymisen tanssiryhmässä sekä opetuksen. Yhteisöllisen työnsäkin hän totesi olevan ”aika taiteellista” ja katsoi ylipäätään ammatillisen työskentelynsä olevan liukumassa kohti yhtä kokonaisuutta. Asta hahmotti ammatillisessa toiminnassaan yhtäällä taiteellisen työn ja toisaalla opetuksen ja ohjauksen. Kaikki hänen taiteellinen työnsä oli yhteisöllistä, mistä osan hän laski ”omakseen”. Hän teki sitä osana taiteilijaryhmää, ja se tapahtui usein erilaisissa hoitolaitoksissa. Omaan työhön hän haki apurahaa ja rahoitti sitä myös opetustyöllä. Muutoin Asta teki yhteisötaidetta kunnallisessa kulttuurikeskuksessa erityisnuorten parissa, ja hän oli toiminut pitkään erilaisissa rooleissa myös omassa asuinlähiössään.

Saara määritteli yhteisöllisen tekemisen omaksi taidemuodokseen. Hän teki pääasiassa lyhytkestoisia sanataide- ja ilmaisutaitotyöpajoja kouluissa kunnan palkkaamana. Niissä toimeksiantaja oli asettanut työskentelylle tavoitteita, kuten kehittää lasten tunnetaitoja. Omaehtoisia hankkeita nuorten kanssa Saara oli toteuttanut apurahan tukemana. Näin hän pyrki toteuttamaan periaatettaan antaa kaikille mahdollisuudet tehdä taidetta. Myös Aapon kaikki työskentely oli yhteisöllistä ja hänen taiteilijuutensa sisältö. Hänen toimintansa kiinnittyi yleensä paikkoihin ja niiden asukkaisiin. Sosiaalialan ja teatteri-ilmaisun koulutusten pohjalta hän oli ohjannut pitkäkestoisia ryhmiä niin kehitysvammayksiköissä kuin asukastaloissakin. Parhaillaan hän työskenteli yhdistyspohjaisessa kulttuurikeskuksessa.

Kaikki Sakarin toiminta oli yhteisöllistä, ja hän mielsi sen kokonaisuudessaan taiteeksi. Hän oli tehnyt pitkään teatteria kehitysvammaisten kanssa. Haastatteluhetkellä hän kehitti päätyökseen palvelutalon konseptia työparin kanssa. Sakari hyödynsi työssään teatterin ohella sosiaalista sirkusta ja innostamista.[28] Niin ikään Kaisa toimi pelkästään yhteisöjen kanssa, etenkin vanhusten parissa. Hän työskenteli yhteisölliseen toimintaan erikoistuneessa tanssiryhmässä, jonka perustajiin hän kuului. Kaisa ymmärsi toimintansa yhdeksi kokonaisuudeksi mutta erotti siinä spektrin, jonka ääripäinä olivat soveltava taide ja ”taidetaide”. Yhteisötaide-termiä hän ei käyttänyt. Soveltamista hänen toiminnassaan edustivat hoitohenkilökunnalle tehdyt paketit, jotka tutustuttivat heitä tanssin tarjoamiin välineisiin. Kaisa suhtautui kriittisesti kentälle tiuhaan lanseerattuihin uudistermeihin.

”Mä en kauheesti ehkä käytä termejä. Sillon kun yhteisötaide sanana alko enemmän tulee, niin sit me vähän mietittiin, et tehääks me – –. Ja sit kun näitä sanoi tulee, niin ehkä toiset käyttää, ja sit me ihmetellään, et hei onkohan tää yhteisötaidetta, mitä me tehään. Mä koen, et meillä on semmonen spektri, missä on erilaisia toimintoja, on semmonen paletti, missä on monenlaista, et ehkä jotkut on enemmän jotain ja toiset enemmän toista. – – [E]hkä se spektriajatus on mulle tullu sen ”soveltavan taiteen” kanssa, koska mä koen, että jotkut meidän projektit on aika – nää on ihan hassuja nää termit – mut on enemmän taidetaidetta ja toiset on enemmän soveltavaa. – –.” (Kaisa.)

Nanna jakoi taiteellisen työskentelynsä omaan ja yhteisölliseen. Oma työ merkitsi hänen tapauksessaan tanssisooloja uuden tai postmodernin tanssin alueella. Hän näki periaatteessa koko toimintansa ”yhdeksi ja samaksi”, mutta vastuussa oli iso ero: tanssisooloissa se oli koreografilla ja yhteisötaiteessa hänellä itsellään. Yhteisöllisessä työskentelyssä hän käytti tanssin ohella kuvataiteen menetelmiä. Nanna toimi välillä myös tuottajana. Myös Laurin työskentely jakaantui kahteen: yhteisötaiteeseen sosiaali- ja terveysalan laitoksissa sekä omaehtoiseen esittävän taiteen toimintaan, jota hän teki osana taiteilijaryhmää. Hän oli alun perin näyttelijä mutta hankkinut myöhemmin teatteri-ilmaisun ohjaajan koulutuksen sekä pätevyyttä sosiaalisessa sirkuksessa.

Pauliina erotti tähänastisessa työskentelyssään oman taiteellisen työn, joka oli taidegrafiikkaa, sekä yhteisöllisen tekemisen paikallisen taiteilijaryhmän kanssa. Hän oli hankkinut elantoa myös kuvataideopettajana. Pauliina oli valmistumassa soveltavan taiteen koulutuksesta ja uudistamassa toimintakonseptiaan kohti ”taiteilijaa sote-alalla”. Liisa, joukon toinen kuvataiteilija, teki jyrkän eron omien ja yhteisötaideprojektien välillä. Hän toimi lisäksi koulussa kuvataideopettajan sijaisena. Liisan oma taide oli videoita, joita esitetään perinteisessä näyttelykontekstissa. Yhteisötaide merkitsi lyhytkestoisia työpajoja vanhusten ja erityisnuorten parissa kunnan tilauksesta, ja tällöin hän hyödynsi kuvataiteen menetelmiä laajasti. Liisa vaikutti joukosta ainoalta, joka koki moniammattisuutensa raskaaksi. Hän suunnitteli pedagogista pätevöitymistä voidakseen jatkossa keskittyä omaan taiteen tekemiseen ja taideopetukseen. Kuten edellä ilmeni, Aapo, Kaisa, Saara ja Sakari eivät tehneet erottelua yhteisötaiteen ja oman taiteen kesken vaan heidän taidemuotonsa oli yhteisöllinen työskentely kaikessa monimuotoisuudessaan. Heistä kolme edusti esittäviä taiteita ja yksi sanataidetta. Kaisa ei edes ymmärtänyt kysymystäni koskien ”oman” työn erottamista työskentelystään. Hänen laillaan tanssia edustava Asta erotti oman työn, mutta sekin oli yhteisötaidetta. Haastattelussa hän ei esittänyt periaatteellista eroa osioiden välillä eikä ruotinut niiden keskinäistä suhdetta. Niin ikään tanssitaustainen Hilla teki erottelun oman ja yhteisöllisen työskentelyn välillä mutta totesi liukumien niiden välillä lisääntyneen. Teemat ja tekniikat kulkeutuvat puolelta toiselle ja niitä kehitellään edelleen; esimerkiksi hän otti tapauksen, jossa vanhusten parissa kehitelty työtapamuoto siirtyi esityspuolelle. Hillan tavoin Lauri erotti oman taiteellisen työn ja yhteisötaiteen. Hänellä oma työ tarkoitti esitystoimintaa taiteilijaryhmässä, ja se merkitsi henkireikää antoisan mutta väliin kuormittavan yhteisötaiteen keskellä. Osa-alueiden rajat olivat kuitenkin huokoiset, mihin hän Hillan tapaan suhtautui innostuneesti. Hänen antamassaan esimerkissä yhteisötaidehankkeen osallistujien tapa toimia ”väärin” kulkeutui itsenäisen taidetyön puolelle:

”– – [S]iellä tulee jotain ideoita, tai tolleenkin, et kun ihmiset ei osaa lähtökohtaisesti yhtään käsitellä nukkeja esimerkiksi tai tekee ikään kuin väärin, niin sit siitä syntyykin jotain, että ai toihan onkin kiinnostavaa, sehän toimiikin tosi mielenkiintosesti. Niin ottaakin siitä taas omaan taiteelliseen työhön ja tutkii sitä – –.” (Lauri.)

Nanna teki eron oman työskentelyn ja yhteisötaiteen välillä, vaikka piti niitä laajassa katsannossa yhtenä ja samana. Hänen luonnehdinnassaan yhteisötaide palveli olennaisesti omaa taiteen tekemistä: se ruokki hänessä ihmisyyttä, jota hän piti taiteen tekemisen perustana. Nanna halusi tehdä taidetta muualla kuin ”oman kuplan sisällä”, eikä hän arvionsa mukaan kestäisi toimia pelkästään ”tanssitaideskenessä”. Hän nautti erilaisten ihmisten kohtaamisesta ja maailmojen törmäämisestä. Vuorovaikutus monenlaisten ihmisten kanssa kuului usean muunkin haastateltavan keskeisiin motiiveihin tehdä yhteisötaidetta.

”Mä en suoranaisesti oo esimerkiks käyttäny materiaalina. – – [S]e yhteisötaiteen kontekstissa tekeminen ruokkii nimenomaan sitä ihmisyyttä, joka sit taas mulle on siellä taiteen perustana. Eli se ei välttämättä oo semmonen, et no niin, nyt minä otan tältä ihmiseltä tämän ajatuksen ja näin, vaan jotenkin se on sitä itsensä herkkänä pitämistä erilaisuuksille tai toisille ja ympäristölle. (Nanna.)

Joukossa olevat kuvataiteen edustajat, Pauliina ja Liisa, erottivat oman ja yhteisöllisen tekemisen selkeästi toisistaan. Taidegraafikkona Pauliina oli tähän saakka työskennellyt yksin, mutta hän oli kehittämässä soveltavan taiteen opintojensa innoittamana yhdessä tekemistä myös grafiikan parissa ja kokeili parityöskentelyä vaikeavammaisten lasten kanssa. Liisa sen sijaan piti oman videotaiteen ja yhteisöllisen tekemisen selkeästi erillään eikä nähnyt niillä paljoakaan kytkentöjä. Nuorten kanssa hän kyllä joskus käytti omaa taidevälinettään, ja hänen työhuoneensa sijaitsi samassa rakennuksessa kuin näiden käyttämät tilat. Yhteisöllisestä toiminnasta puhuessaan Liisa ei korostanut taiteilijuuttaan eikä käyttänyt termiä yhteisötaide vaan suosi ”mukavan leppoisana” pitämäänsä työpaja-sanaa. Liisa katsoi, että erona ”korkeataiteeseen” yhteisötaide voi olla välineellistä. Haastateltavat olivat päätyneet tekemään yhteisötaidetta joko hakeutumisen tai ajautumisen kautta, joskaan tuossa vaiheessa monikaan heistä ei ollut tietoinen koko käsitteestä. Heillä vain oli halu toimia yhdessä ihmisten kanssa ja viedä taidetta ulos korkeakulttuurisista laitoksista ja ympäristöistä. Heitä saattoi ajaa yksinkertaisesti pyrkimys löytää vaihtoehto tavanomaiselle taiteilijan roolille ja toimintaympäristölle. Omat nuoruuden kokemukset itsetuntoa kohottaneen taideharrastuksen parissa olivat ohjanneet muutaman haastateltavan kohti yhteisötaidetta. Ajautuminen yhteisötaiteeseen taas oli tapahtunut usein niin, että joku sattumoisin pyysi tekemään yhteisöllistä hanketta johonkin laitokseen. Kokeilu osoittautui sitten antoisaksi ja onnistuminen johti uusiin tilaisuuksiin.

Muutama haastateltavista kertoi hakeneensa pitkään itselleen sopivaa tekemisen tapaa tai roolia taiteilijana. Heillä oli intuitio siitä, mitä he haluavat tehdä, mutta olemassa olevat mallit eivät vastanneet sitä. Sakari oli toiminut uransa alussa näyttelijänä mutta todennut, että se ei ollut hänen paikkansa taiteessa. Sittemmin hän oli hylännyt perinteisen taiteen tekemisen eikä halunnut korostaa persoonaansa taiteilijana. Saara tiesi haluavansa tehdä taidetta ammatikseen ja työskennellä ihmisten kanssa. Yhteisötaide-nimike sijoitti hänen pyrkimyksensä yleisen otsikon alle ja osoitti, että hän ei ole suuntautumisessaan yksin. Pauliinan tarina oli samankaltainen.

Usea haastateltavista oli kokeillut opiskeluaikana taiteen tekemistä ryhmien kanssa erilaisissa ympäristöissä, ja moni oli myös tehnyt opinnäytteensä tähän liittyen. Asta, joukon iäkkäin, oli lähtenyt hakemaan vaihtoehtoa tavanomaiselle taiteen tekemiselle jo 1980-luvulla. Hän oli tyytymätön silloiseen elitistisenä pitämäänsä tanssitaiteeseen ja halusi tehdä jotain, minkä itsekin kokee arvokkaaksi. Hän opiskeli ulkomailla, kuten muutama muukin haastateltavista. Astan periaatteena oli tuoda taide kaikkien saavutettaville. Kaisa ilmaisi tavoitteekseen viedä tanssia ihmisten luo, ja Hilla kertoi toimivansa sen puolesta, että tanssi kuuluisi kaikille. Saara niin ikään halusi tarjota kaikille mahdollisuuden tehdä taidetta.

“Mulle tuli semmonen kauhea kriisi, ja sit mä yhtäkkii aattelin, et mun täytyy alkaa tekee tanssia sillä tavoin, et mä voin itse jotenkin seistä sen takana, ja sitten kaheksankytluvulla mä olin eräässä hoitolaitoksessa töissä ja sit mä vaan päätin, et mä tuon sinne tanssii.” (Asta.)

Muutamissa kertomuksissa toimenkuvaan päätymisestä viitattiin kutsumukseen, joka kiinnittyi yhteisötaiteen sosiaaliseen aspektiin ja joskus myös sen poliittisiin ulottuvuuksiin. Monen haastateltavan ”palo” tai ”into” johti välillä myös ilmaistyöhön. Usealla oli halu heikko-osaisten auttamiseen ja ylipäätään maailman parantamiseen. Sakari luonnehti toimintansa tavoitteita poliittisiksi: hän tahtoi saada kehitysvammaisten äänen kuuluviin. Usea muukin haastateltava puhui jonkin ryhmän näkyväksi ja kuulluksi tekemisestä. Lauri oli tehnyt fasilitointikeikkoja yrityksissä ja tiesi voivansa ansaita siellä paremmin, mutta häntä veti enemmän puoleensa toiminta syrjäytyneiden parissa.

”Mutta jotenkin mua sitte enemmän kiinnostaa tämmöset marginaaliryhmät, niinku työttömät tai kodittomat tai maahanmuuttajat, ja sit taas siellä ei se iso raha liiku, ja se ei mua siis sinänsä haittaa, mut jotenkin mua ihmisenä kiinnostaa enemmän semmoset marginaalista tulevat kuin sitten yritysmaailman ihmiset.” (Lauri.)

Useimpia haastateltavia yhdisti, että heitä ei kiinnostanut tavanomainen taiteen tekemisen tapa joko lainkaan tai kokopäiväisenä. Heitä eivät innostaneet ”mustat” tai ”valkoiset laatikot” niihin kytkeytyvine taiteilijan rooleineen. Jotkut heistä olivat aiemmin toimineet perinteisesti mutta lopettaneet koettuaan kontekstin itselleen sopimattomaksi. Muutama oli hylännyt ”normitaideskenen” tyystin, loput liikkuivat sen ja yhteisötaiteen rajalla. Haastateltavien puheesta ilmeni, että teatterin ja tanssin piirissä yhteisötyöskentely oli taiteellisestikin arvostettua. Viitaten muun muassa postmoderniin tanssiin ja immersiiviseen teatteriin esittävän taiteen edustajat katsoivat, että heidän alallaan tapahtunut muutos oli mahdollistanut heidän toimintansa ja taiteilijuutensa.

”– – [M]un kohdalla ilman sitä teatterin muutosta, just nykyteatteri ja tää, niin en voiskaan käyttää, ihan rehellisesti semmost termiä – –, et se oli oikeestaan, liittyy siihen taiteilijuuteen, niin kun mä tavallaan sain kiinni siitä omasta taidenäkemyksestäni, mikä heijastuu sit siihen tekemiseen, niin siitä mä tavallaan sain kiinni, et mä oon taiteilija, yhteisötaiteilija ennen kaikkea.” (Aapo.)

Esitin haastattelun lopuksi haastateltaville kymmenen asenneväittämää, joihin pyysin ottamaan kantaa viisiportaisella asteikolla (täysin eri mieltä – täysin samaa mieltä). Väittämästä ”Yhteisötaide on olennainen osa nykytaidetta” oli kahdeksan haastateltavaa täysin ja kaksi jokseenkin samaa mieltä. Väitteitä oli myös mahdollisuus kommentoida, missä yhteydessä Saara kytki identiteettinsä ja tekemisensä nimenomaan nykytaiteeseen ja nykytaiteilijuuteen.

”Jotenkin toi viimenen ajatus, et yhteisötaide on olennainen osa nykytaidetta, oli kauheen semmonen, et jotenkin hyvä mieli tuli, et jotenkin tietyllä tavalla ehkä omassa taiteilijaidentiteetissä on läsnä semmonen nykytaiteilijuus, et tykkään ajatuksesta, että oon nykytaiteilija, jopa sellasesta ajatuksesta – –, et se mun taiteen tekemisen prosessi on se, kun siellä ihmisten kanssa tekemisessä jotain, ja sit taas se on mun mielestä tämmönen niinkun nykytaiteen…” (Saara.)

Taiteen muutos ja taiteilijan roolin murros näkyivät haastateltavien suhtautumisessa perinteisiin osaamisvaatimuksiin. Korostuneesti tämä koski tanssin edustajia. Hilla kertoi, että hänen tanssijuuttaan ei ollut koskaan luonnehtinut eikä häntä ollut kiinnostanut virtuositeetti. Häntä kiehtoivat sen sijaan kehollisuuden kokemukset ja tunteet. Sama teema nousi esiin Astan tapauksessa. Molemmat edustivat uuden tai postmodernin tanssin alalajiksi lukeutuvaa somaattista tanssia. Haastateltavien joukossa oleville tanssijoille oli tyypillistä, että he esiintyivät vain harvoin muiden koreografioissa. Haastateltavat toimivat monissa eri ympäristöissä ja erilaisten ryhmien kanssa. Ympäristöjä olivat esimerkiksi päiväkodit, koulut, sairaalat, vanhainkodit, palvelutalot, vastaanottokeskukset, ensi- ja turvakodit, vankilat ja päihdeyksiköt. Ryhmiä taas olivat kehitysvammaiset, mielenterveyspotilaat, muistisairaat, saattohoitopotilaat, erityisnuoret, vankilasta vapautuneet, turvapaikanhakijat ja maahanmuuttajat. Muutamat haastateltavat olivat työskennelleet myös yrityksissä työhyvinvointia edistämässä tai luovia prosesseja fasilitoimassa. Jotkut taas hakivat kumppaninsa taidehankkeisiin avoimin kutsuin tai julkisilta paikoilta. Monet haastateltavista tekivät yhteistyötä myös erilaisten taide- ja kulttuurilaitosten, kunnallisen kulttuuri- ja sivistystoimen, nuorisotalojen ja kulttuurikeskusten kanssa. Hankkeita tehtiin näiden siipien alla tai lopputuotokset vietiin esille niiden tiloihin.

Kun taiteilijat toimivat sosiaali- ja terveysalan laitoksissa, taustalla voi olla monenlaisia järjestelyitä, esimerkiksi kunta saattaa tilata työpajoja yksittäisiltä taiteilijoilta, yhdistyksiltä tai osuuskunnilta. Joskus taiteilijat tai taiteilijayhdistykset hakevat itse avustuksia ja toteuttavat sitten hankkeitaan laitoksissa. Jos hanke tehdään toimeksiantona, tilaaja asettaa yleensä työlle jonkin tavoitteen, kuten edistää osallistujien itsenäisyyttä, toimijuutta, aktiivisuutta ja kommunikaatiota. Toiminnan tavoitteet niin toimeksiantajan kuin taiteilijankin näkökulmasta riippuvat pitkälti kohderyhmästä. Muistisairaiden tapauksessa yksittäinen merkityksellinen hetki saattaa riittää, kun taas erityisnuorten tapauksessa tavoitellaan pysyviä vaikutuksia.

Yhteisötaidetta luonnehdittiin monessa haastattelussa ”kohtaamisen taiteeksi”. Niissä toistuivat myös sanat kuuntelu, vuorovaikutus ja kosketus. Haasteisiin kuului tasapainon löytäminen osallistujalähtöisyyden ja taiteellisen kunnianhimon välillä. Saara sanoi työskentelevänsä aina ”ihmiset edellä” mutta tinkimättä taiteellisesta laadusta. Aapo sen sijaan oli opetellut antamaan periksi ammattilaisvaatimuksista – tai tulkinnut laadun uudelleen. Hän pyrki jakamaan tekijyyttä ja näkemään keskeneräisyydessä taiteellisia kvaliteetteja.

 [J]otenki jo sen taideprosessin aikana pitää huolta siitä, et sen taiteen omistajuus jäis niille tekijöille, ja sit se ei musta voi tapahtuu silleen, että se esitys on tässä ja mä oon siellä viimeseen saakka sillee jotenkin, et se luopumisen taito on tavallaan sitä, et tehdä ittensä just tarpeettomaks tai hyväksyä sit ehkä just jotku, et tohon mä nyt oisin halunnu vielä puuttua tai tehdä tästä vielä jotenkin hienomman. – –[M]ä oon sitä keskeneräisyyden sietämistä tai estetiikkaa miettiny, sit myös suhteessa siihen teatterikäsitykseen, – – et  jonkun tyylilajin takiakin se voi olla tosi tärkeetä, – – et haastetta pitää olla, mutta sit se tietty sallivuus ja vapaus, – –, et mä oon ohjannu esityksiä, missä ei oo yhtään käsikirjoitettuja repliikkejä. – – (Aapo.)

Tapaamiskerrat ryhmän kanssa vaihtelivat hankkeen budjetin, mittakaavan ja kontekstin mukaan. Joskus tapaamisia oli vain viisi, mutta parhaassa tapauksessa oli järjestynyt puolen vuoden residenssi tai jopa vuoden mittainen prosessi, jossa ryhmä tavattiin useita kertoja viikossa. Kaupunkiaktivistit olivat tehneet työtä samoissa paikoissa jo monien vuosien ajan. Haastateltavat suosivat pitkäjänteistä ja -kestoista toimintaa, johon kaikki osapuolet sitoutuvat. Useat haastateltavista työskentelivät jonkun vakituisen työparin kanssa, joka edusti yleensä jotain toista, täydentävää taiteenalaa. Joskus oli kyse sosiaali- ja terveysalan asiantuntijasta.

Taiteilijat tekivät suunnitelman koko prosessista sekä kustakin yksittäisestä tapaamiskerrasta niin, että koko hankkeella samoin kuin jokaisella kerralla oli kaari; Aapo puhui kaaren ohella muodosta. Suunnitelmia jouduttiin yleensä rukkaamaan ryhmän palautteesta ja tähän myös tähdättiin. Äkilliset suunnanmuutokset ja yllätykset ymmärrettiin yhteisötaiteen olennaisiksi piirteiksi. Haastateltavat korostivat toimivansa niin pitkälle kuin mahdollista osallistujaehtoisesti; he ”kuuntelivat” tai ”aistivat” ryhmää. Toisaalta he pitivät tärkeänä sitä, että taiteilija antaa ”raamit” tekemiselle.

Taiteilijan rooli yhteisötaiteen hankkeissa oli haastateltavien mukaan ryhmäprosessia tukeva; kuten Liisa sanoi: ”Tuetaan sitä heidän omaa”. Pelkkää taiteilijan läsnäoloa ja ryhmän yhdessä olemistakin pidettiin tärkeänä. Suurin osa haastateltavista käytti jossain kohtaa fasilitoida-sanaa, ja muutamalla oli erityiskoulutustakin fasilitointiin. Nanna luonnehti olevansa yhteisötaiteessa fasilitoija, joka saa asioita tapahtumaan. Sakari totesi, että taiteilija panee liikkeelle prosessin, joka jatkuu yhteisössä. Aapon mukaan samaan aikaan kun taiteilija vie hanketta eteenpäin, hän tekee itseään tarpeettomaksi. Muutama haastateltava käytti termiä innostaminen, ja heillä oli siihen myös koulutusta. Näihin kuului Aapo, joka sanoi pysyttelevänsä ryhmäprosessissa taustalla mutta antavansa välillä ”toiminnallisia impulsseja”.

Yhteisötaiteilijoille kehittyy vuosien mittaan oma varanto erilaisia työskentelymuotoja ja tekniikoita, joita hyödynnetään ryhmien kanssa toimittaessa tilanteen mukaan. Uusia työtapoja omaksutaan osallistumalla hankkeisiin, opiskelemalla ja keskustelemalla kollegoiden kanssa. Voipaalan leiri oli keskeisesti juuri vertaisoppimisen paikka. Tutustuminen muiden taiteenalojen tekniikoihin kiinnostaa monia. Yhteisötaiteilijat työstävät oppimaansa omiin edellytyksiinsä ja tavoitteisiinsa sopivaan muotoon. Monilla haastateltavilla olennainen pohja oli muodostunut tutkinto-opiskelun aikana, mutta he olivat hankkineet lisäpätevyyttä useilta eri suunnilta. Monien haastateltavien tausta oli esittävissä taiteissa, niinpä improvisaatio, erilaiset leikit ja keholliset tekniikat olivat suosittuja menetelmiä. Haastatteluhetkellä monia kiinnostivat kahdenkeskiset hankkeet ihmisten kanssa. Kotikäyntejä teki haastateltavista kaksi ja kolmas oli harkitsemassa niiden aloittamista.

Eräät yhteisötaiteen työmuodot toistuivat monen haastateltavan puheessa. Yksi tavanomaisista on se, että ihmisiltä kerätään muistoja koskien jotain teemaa, paikkaa, ajanjaksoa tai vaikkapa elämänvaihetta. Sitten taiteilijat työstävät ja muokkaavat ihmisiltä keräämänsä materiaalia ja palauttavat sen heille takaisin esityksen muodossa. Tämän jälkeen taiteilijat voivat lähteä kiertämään esityksen kanssa. Muunnelma toimintamallista on, että esitystä tai sen palasia työstetään yhdessä niiden ihmisten kanssa, joilta muistot on kerätty.

Yhteisötaiteessa prosessi on keskeinen. Haastateltavien näkemyksen mukaan yhteisötaiteen vaikutus perustuu nimenomaan siihen, että ihmiset pääsevät tasavertaisina mukaan taideprosessiin. Sosiaali- ja terveysalan laitoksissa yhteisötaiteilija on heidän kokemuksensa mukaan siitä poikkeuksellinen toimija, että hän ei määrää ihmisiä ylhäältäpäin ja aseta johonkin rooliin. Yhteisötaiteessa ihmiset voivat päinvastoin irtautua annetuista rooleistaan ja kokeilla muita. Haastateltavat korostivat, että yhteisötaiteessa tehdään taidetta yhtä lailla kaikkien ryhmien kanssa; taidetta ei tarvitse ”soveltaa” erityisryhmien tarpeisiin. Sakari totesi eräästä kehitysvammaisten kanssa tekemästään hankkeesta: ”Me oltiin taiteilijaryhmä, joka teki näytelmän ja that’s it”.

Työskentely ei välttämättä johda esitykseen, näyttelyyn tai muuhun ”ulostuloon” (Aapo). Prosessin päättämistä ja tuloksen esittelyä muille pidettiin kuitenkin taiteen ja taideprosessin olennaisina piirteinä. Sakari esimerkiksi halusi tehdä kehitysvammaisten kanssa taidetta isosti eikä vain puuhastella nurkissa. Hänellä oli ensinnäkin tavoite tehdä kehitysvammaiset näkyviksi ja kuuluviksi yhteiskunnan jäseniksi. Toiseksi hän katsoi, että toimijuuden vahvistuminen taideprosessin kautta edellytti viimeisenä silauksena sitä, että oma tekeminen tuodaan ”arvostelun alle”.

”[M]ä koen sen ryhmän kannalta yhdeksi prosessin isoksi vaiheeksi, että siitä tulee jonkinlainen julkinen tuotos, vaikka se ei oiskaan esitys, se voi olla vaikka elokuva tai valokuva tai se voi olla jotain, mutta jotenkin se, että tullaan sen eteen, sen taiteilijuuden eteen. Se taide mahdollistuu mun mielestä kuitenkin hyvin vahvasti siinä vaiheessa, kun se on julkista, – – mun mielestä se on yks vaihe siinä toimijuuden löytämisessä, että tulee sen eteen – – ns. arvostelun alle, vaikka se arvostelu ei ehkä näy, mutta se on se voitto itsessään jo, että sä menet sinne näyttämään taitosi.” (Sakari.) Kun lähdin tarkastelemaan yhteisötaiteilijoita hybridisyyden käsitteen avulla, oletin sen voivan nostaa heidän toiminnastaan esiin jotakin olennaista. Toisaalta arvelin, että käsite ei aivan kaikin puolin sopisi yhteisötaiteelliseen toimintaan. Lisäksi oli selvää, että hybridisyyttä määritellään tutkimuskirjallisuudessa monin eri tavoin ja että yhteisötaide on moninainen ilmiö. Aiemmissa tutkimuksissa keskeinen hybridisyyden kriteeri on ollut sektorirajoja joustavasti ylittävä moniammatillisuus tietoisena ja mieluisena valintana. Hybridisoitumisen on ymmärretty näkyvän toimintaympäristöissä, työn tavoitteissa, työtavoissa, menetelmissä ja lopputuotteissa. Paljon huomiota on kiinnitetty taiteilijoiden identiteettiin, johon tulee aineksia useista suunnista ja josta väistyy myyttisiä elementtejä.

Ulkoisesti haastateltavat täyttivät keskeisen moniammatillisuuden edellytyksen, mutta itseymmärrykseltään he poikkesivat toisistaan merkittävästi. Osa näki kaiken ammatillisen toimintansa yhtenä kokonaisuutena, jonka sisällä saattoi erottaa spektrin erilaisia toimintoja soveltavasta taiteesta ”taidetaiteeseen”. Jotkut jakoivat ammatillisen toimintansa omaan taiteelliseen työhön ja yhteisötaiteeseen, toiset taas erottivat yhteisötaiteen sisällä omaehtoiset ja toimeksiannosta tehdyt hankkeet. Yhtä lukuun ottamassa haastateltavat korostivat olevansa taiteilijoita tehdessään yhteisöllisiä hankkeita ihmisten kanssa – niissä tehtiin yhdessä taidetta. Pääosa haastateltavista mielsi yhteisöllisen taidetoiminnan keskeiseksi taidemuodokseen.

Yhteisötaiteilijan ymmärrettiin olevan fasilitoija, joka helpottaa ryhmäprosesseja ja antaa tarvittaessa toiminnallisia virikkeitä. Taiteilija luo toiminnalle puitteet mutta vetäytyy taustalle. Se, että haastateltavat luovuttivat taiteellista kontrollia ja tekijyyttä osallistujille, voitaisiin tulkita kirjallisuudessa esitetyn mittariston perusteella hybridisoitumiseksi. Toisaalta se on taiteellinen kannanotto: näin haastateltavat näkevät oman taidemuotonsa ja taiteilijuutensa. He kytkivät työskentelynsä nykytaiteeseen, vaikka vain harva heistä toimi taidekontekstista käsin. Vahva kiinnittyminen taiteeseen ja taiteilijan nimikkeeseen ei käy yksiin sen kanssa, että hybriditaiteilijoiden oletetaan paitsi ylittävän joustavasti taiteen ja ei-taiteen rajoja myös suhtautuvan niihin kiihkottomasti. Termien suhteen haastateltavat olivat herkkiä: useimmat kaihtoivat soveltavaa käyttöä ja taidelähtöistä työskentelyä. Yhteisötaide sen sijaan oli saamassa entistä laajempaa kannatusta heidän keskuudessaan.

Haastateltavien puheessa ilmeni myyttisiä sävyjä, mikä ei myöskään kerro hybridisyydestä. Muutamat heistä esimerkiksi totesivat, että heidän palonsa tehdä yhteisöhankkeita on niin suuri, että he tekevät niitä väliin ilman palkkiota. Tämä lausuma kieltää, että yhteisötaidetta tehtäisiin rahan ansaitsemiseksi. Muutama haastateltava käytti eksplisiittisesti sanaa kutsumus. Taiteen kaksoistalous piili osalla haastateltavista mielenkiintoisesti yhteisöllisen toiminnan sisällä: jotkut rahoittivat omaehtoista yhteisötaidetta toimeksiantojen avulla. Tämä kertoo myös osaltaan siitä, että yhteisötaide moninaisuudessaan tarjoaa mahdollisuuksia taloudellisia riskejä hajauttavaan moniammatillisuuteen ja sekatyöläisyyteen.

”Laajentuva taiteilijuus” artikkelini otsikossa viittaa siihen, että yhteisötaiteilijat työskentelevät monissa eri ympäristöissä ja monialaisissa tiimeissä yli sektorirajojen. He eivät kuitenkaan toimineet ns. luovalla sektorilla, mihin hybridisoituminen tutkimuksissa usein paikannetaan, vaan sosiaali- ja terveyssektorilla sekä “vapaasti leijuvina” intellektuelleina esimerkiksi kaupunkiaktivismihankkeissa. Heidän toiminnassaan taiteeseen ei sekoittunut niinkään talous ja kaupallisuus kuin hoitoala, sosiaalityö ja poliittinen toiminta. Taiteilijuuden laajenemista ilmentää myös se piirre, että työskentelyyn hyväksytään taiteen ulkopuolelta tulevia tavoitteita. Kyse ei ole pelkästään yhteisötaiteilijoiden omista poliittis-yhteiskunnallisista päämääristä vaan myös toimeksiantajien hankkeille asettamista tavoitteista. Sosiaali- ja terveyssektori tarjoaa työtilaisuuksia, joissa näiden kesken ei välttämättä synny suurta ristiriitaa. Hybridisyyttä haastateltavien tapauksessa edustaa myös työtapojen ja menetelmien liike työskentelyn eri kontekstien välillä. Tätä pidän erityisen kiinnostavana jatkotutkimuksen aiheena.

Tekemieni kymmenen haastattelun perusteella en voi sanoa mitään yleispätevää yhteisötaiteesta ja ‑taiteilijoista Suomessa. Haastateltavani sijoittuvat yhteisötaiteen spektrin keskimaille, taiteen soveltavan käytön ja ”taidetaiteen” väliin. Jatkossa etsin lisää haastateltavia yhtäältä soveltavan taiteen ja toisaalta taidekontekstista käsin toimivien yhteisötaiteilijoiden piiristä. Hybridisyyttä tutkimuskirjallisuuden tarkoittamassa merkityksessä oletan löytäväni eniten niiden keskuudesta, jotka ovat omaksuneet taiteen soveltavan käytön käsitteen. Tässä artikkelissa analysoituun joukkoon hybridisyyden käsite ei kaikin puolin istunut, mutta se nosti esiin haastateltavien toiminnasta ja identiteetistä monia kiinnostavia seikkoja, jotka olisivat saattaneet muutoin jäädä huomiotta.

Taidetta koskeva tutkimus ei voi väistää Martin Heideggerin Taideteoksen alkuperässä esiin nostamaa kehää, jonka muodostavat taide, taiteilija ja teos. Taiteilija voi kyseenalaistaa teosten tekemisen, mutta ilman teoksia ei ole taidetta, ja ilman taidetta taas ei ole taiteilijoita. Teoksia ei tule tyhjästä, täytyy olla olemassa jokin toimija, joka niitä tuottaa. Kaikki tuotteet eivät kuitenkaan ole teoksia. Tarvitaan konteksti, joka tekee niistä taidetta.

Taiteentutkimus joutuu erittelemään tämän taidekehän kaikkia kolmea osatekijää – taidetta, taiteilijaa ja teosta. Niitä onkin tutkittu vuosisatojen saatossa lukuisista eri näkökulmista muun muassa taidehistorian, taiteen filosofian ja taiteen sosiologian piirissä. Viime vuosikymmeninä kuviota ovat rikastuttaneet tutkimuskäytännöt, jotka eivät miellä taidekehää tai jotain sen osatekijää tutkimuskohteekseen tai käsitteelliseksi haasteeksi vaan joille kyseinen kehä on lähtökohtaisesti tutkimuksen tekemisen maasto. Näiden taide-, teos- ja taiteilijalähtöisten tutkimuskäytäntöjen kokonaisuutta kutsutaan useimmiten ”taiteelliseksi tutkimukseksi”.

Aihepiiristä on viime vuosien aikana kirjoitettu valtavasti. James Elkins on esittänyt arvion, että vuonna 2011 taiteellista tutkimusta käsittelevä kirjallisuus ylitti yhden ihmiselämän aikana luettavissa olevan määrän. Valitsen tässä viitepisteekseni yhden tuoreemmista ja tasokkaammista, Dieter Merschin Epistemologies of Aesthetics (2015). Merschin mukaan taiteellista tutkimusta koskevissa kansainvälisissä keskusteluissa voidaan karkeasti hahmottaa neljä tulkintalinjaa. Yhden niistä mukaan taiteellisen tutkimuksen nouseminen vilkkaan keskustelun aiheeksi tuo lähinnä esiin vain sen, että taiteen tekeminen on aina jo ollut eräänlaista tutkimista. Taiteella on aina ollut kriittistä tutkimuksellista potentiaalia. Edes taiteilija-tutkijan hahmo ei ole uusi, hybriditaiteilijoita on ollut aina. Esimerkiksi tästä nostetaan usein Leonardo da Vinci. Toisen argumentaatiolinjan mukaan taiteellinen tutkimus on taidekenttää aidosti uudistava taiteellinen ja taidepedagoginen liike, joka on virinnyt etenkin taideyliopistoissa, mutta jonka vaikutukset ulottuvat yliopistomaailman tuolle puolen taidemaailman toimintaympäristöihin ja yhteiskuntaan laajemminkin. Uusi käänne on tuottanut kontekstitietoisemman taiteilijan, taiteilija-tutkijan. Kolmas voimakkaasti esillä ollut tulkintalinja korostaa sitä, että tieteellinenkin tutkimus on luovaa toimintaa, eräänlaista taidetta sekin. Taiteellisen ja tieteellisen tutkimuksen välinen erottelu on kulttuurinen konstruktio, joka on nyt menettämässä painoarvoaan. Toisenlaista sanastoa ja jäsennyksiä löytyy muun muassa keskiajalta. Kriteerien sijaan olennaista on kiinnittää huomiota taitojen rooliin taiteessa ja tutkimuksessa. Neljännen tulkintalinjan mukaan taiteellinen tutkimus edustaa uutta ammatillisesti varteenotettavaa taiteen tekemisen muotoa. Tämä näkökulma tuo mukanaan monenlaisia standardisointipyrkimyksiä erilaisiin arviontiprosesseihin ja laadunvarmistusmekanismeihin liittyen.

Näiden keskustelujen yleisnimikkeenä ”taiteellinen tutkimus” on sateenvarjokäsite, johon tukeudutaan paremman puutteessa.  Se on itse asiassa myös hieman harhaanjohtava, sillä ”taiteellisessa tutkimuksessa” ei ole kyse mistään tietystä metodologisesta valinnasta, etenkään erotuksena ”tieteelliseen tutkimukseen”. Ongelmallinen on myös nimekkeen ruokkima ajatus siitä, että ”taiteellisuus” olisi tällaisen tutkimuksen erityinen tunnusmerkki. Tämä ajatuspolku johtaa ennen pitkää normatiiviseen käsitykseen taiteesta. Asian ytimessä on pikemminkin uudenlainen suhde taidekehään ja sen puitteissa toimimiseen. Osuvampi nimike olisikin taidetutkimus, joka nimeää tutkimuksen maaston, mutta jättää samalla auki tuossa maastossa liikkumisen tavan. Samalla se kuitenkin erottuu terminä taiteentutkimuksesta, jonka ala rajautuu kohteen määrittämisen tietä.

Taiteentutkimuksen näkökulmasta taiteilija-tutkija näyttäytyy ennen kaikkea hybridisenä toimijana, jonka hahmossa yhdistyvät perinteiset taiteilijan ja tutkijan roolit. Taidetutkimuksen näkökulmasta näin ei kuitenkaan välttämättä ole, sillä taiteellisen toimijuuden kysymykset jäsentyvät toisella tavalla taidekehästä käsin ajateltuna. Ensinnäkin toiminnan horisontti ei lähtökohtaisesti rajaudu taiteeseen ja taidemaailmaksi tunnistettuihin rakenteisiin. Toiseksi teos voi olla tutkimuksen paikka ja tekijästään riippumaton aktiivinen toimija, joka tuottaa vaikutuksia taidemaailmaan kuulumattomilla alueilla. Kolmanneksi taiteilijuus voi koostua monenlaisista osittaisista identifikaatioista, joiden prosessiluonne on taiteellisen toimijuuden kannalta keskeisempää kuin niiden yhdistämispyrkimys, johon nykykeskusteluissa tarjolla oleva hybriditaiteilijan roolimalli tuntuu viittaavan.

Siirtymä taiteentutkimuksesta taidetutkimukseen todentaa uudenlaisia toimijuuden malleja ja pyrkii osaltaan vastaamaan ihmiskeskeisen maailmanrakenteen kriisiytymisen ja taidekäsityksen murroksen haasteisiin. Taiteilijatutkimuksen uusi ajankohtaisuus on epäilemättä yksi tämän taidekehän muutoksen oire.

Kuvataiteilija Tuula Närhinen ilmoittaa taiteen alan väitöstutkielmansa aiheeksi ”märät ilmiöt”, joiden esittämiseen on käytetty ”kuivahkoa visuaalista otetta”. Jo tämä ilmaisupari kertoo, kuinka huolella Närhinen muotoilee sanottavansa, niin että siitä muodostuu viimeistelty, älyä, nokkeluutta ja huumoria sisältävä kokonaisuus. Riemukas kielenkäyttö ei jää kuitenkaan pelkäksi ajatusta koristavaksi viihdykkeeksi, vaan se myös vastaa hämmästyttävän tarkkaan tutkielman asiasisältöjä ja tekijän esiin tuomia oivalluksia. Ajatus ja kielikuvat ja niillä leikittely näyttävät työn myötä sintraantuneen yhteen niin kuin posliinin poltossa savi ja lasitus. Kerta toisensa jälkeen Närhinen osuu ilmaisuissaan naulan kantaan: ”Ilmiö housut kintuissa”, ”Haeckellyttävän taiteelliset luonnonmuodot”, ”Kuin raivo myyrä”. Harvoin tieteentekijä pääsee näin estoitta ja esteettä viljelemään yllättävien rinnastusten huveja menettämättä silti asiaansa tai asiallisuuttaan. Salaisuus piillee siinä, että Närhisen tutkimus kokonaisuudessaan perustuu ‒ Gaston Bachelardin ajatusten siivittämänä ‒ aktiivisen kuvittelun ja sovelletun järjenkäytön väliseen jännitteeseen, ja tekijä itse on varsin tietoinen siitä, että tämä jännite saattaa herkästi livetä väärään suuntaan.

Närhisen tutkimuksen lähtökohdan muodostaa neljän näyttelyn antama, kokemuksen kautta tai kokemuksena saatu tieto (sanalla sanoen Erfahrung). Närhisen näyttelyt perehtyvät eri tavoin ja menetelmin ”märkiin ilmiöihin” eli veteen elementtinä. Näyttelyistä Liplatus (2009) tuotti kuvia vedestä ja veden pinnalta taiteilijan itse kokoamien, yksinkertaisten mutta nerokkaiden laitteiden ja välineiden, kuten Aaltokiikarin ja Aaltopiirturin avulla. Närhinen antaa ohjeita myös niiden rakentamiseen, jolloin periaatteessa kuka tahansa voi halutessaan toistaa kokeet. Myös suurin osa tarvikkeista löytyy joka kodista. Merivesivärit-näyttelyyn (2012) Närhinen teki ”sakkasoppaa” ja kidemaalauksia haihduttamalla merivettä ämpäreissä, kattilassa ja paperilla. Vantaanjoen ilmasto ja maaperä tuottivat näytteisiin oman arominsa ‒ viininviljelijän käsittein terroirin. Närhinen myös työsti Belgian saastuneen Senne- eli Zenne-joen vedestä epäilyttävää Faro xxx -olutta.

Kyseisiin näyttelyihin Närhinen tuotti teokset erilaisten laitteiden ja välineiden avulla, kun taas Sateen kosketus -näyttelyyn (2013) hän tallensi sateen aikaansaamia kuvia: yksittäiset sadepisarat ovat tallentuneet läiskinä pudotessaan tai säilyttäneet muotonsa pisaran mallisina jauhomöykkyinä (Sateen siemenet). Sade tuotti myös äänimaisemia (Sateen faksimile) ja sademaalauksia (Sateen kirjoitus). Sade-aihetta Närhinen on hyödyntänyt myös kiinan kielen piktogrammien ja visuaalisen runouden muodossa. Muovimuotoilua Itämerestä -näyttelyyn (2014) hän puolestaan keräsi vedestä siinä muokkautuneita muoviesineitä. Katsojana ja lukijana voi vain hämmästellä Närhisen projektien aikaansaamien ratkaisujen ja oivallusten määrää, mutta silti Muovimuotoilua Itämerestä tuntuu tuottaneen kouriintuntuvimmat oivallukset mainitussa Erfahrung-mielessä. Meren jauhamia muovirakeita, Merenneidon kyyneliä, ei havaitse ennen kuin tietää, mitä pitäisi havaita. Plastisuus osoittautuu taiteessa ja mekaniikassa täysin vastakkaiseksi tavanomaiselle merkitykselleen. Merivedessä liikehtivä, vastenmielinen muoviroska muokkautuu odottamattomiksi muodoiksi ja yhdistelmiksi à la frutti di mare, luoden visuaalisesti kiehtovaa estetiikkaa ja aiheuttaen siten ristiriitaisia tunteita: ”Luonnonvoimien patinoiman muovin esteettinen viehätys on jonkinasteinen tabu” (132). Närhinen näkee, että aaltojen muokkaamien kivien keruu kotikokoelmiin ‒ joka paikoin jo onkin kiellettyä huvia ‒ saattaa kuitenkin vaihtua mereen joutuneiden esineiden ihailuun. Kaiken kaikkiaan merien kiertokulku on muuttunut ihmisen toiminnan myötä radikaalilla tavalla: ihmisen hybris on tuottanut hybridejä, jotka kääntyvät tuottajaansa vastaan.

Näyttelyitä raportoivan osuuden tutkimuksestaan Närhinen on nimennyt luonnontaiteeksi. Siinä havainnot, perehtyminen erilaisten laitteiden ja välineiden mahdollisuuksiin, kuvien syntytavat ja niiden esittäminen muodostavat oivaltavasti ja esteettisesti luovan kokonaisuuden. Närhinen on ”yrittänyt yrittämästä päästyään” (12) ‒ tai paremminkin ‒ ”tehnyt kokeita tekemisestä päästyään”, niin kuin Galileo Galilein kunniaksi perustetun Kokeellisen akatemian, mutta alun perin Danten Divina commediasta (3. laulu) peräisin olevan moton provando e riprovando voisi tässä yhteydessä suomentaa. Tässä mielessä kuka tahansa ei pystykään seuraamaan Närhistä kahluusyvyyttä pitemmälle; hän hahmottaa käyttämänsä kokeelliset menetelmät ja niiden esteettiset mahdollisuudet pohjia myöten.

Tehtyjen kokeiden ja havaintojen antaman kokemuksen Närhinen on siirtänyt edelleen pohdittavaksi tutkimuksen jälkimmäiseen osaan, joka käsittelee kuvien luontoa ja kuvallista tietoa. Hän on nimennyt kyseisen osuuden kuvatieteeksi, mikä nostaa mieleen saksalaisen termin Bildwissenschaft (kuvatutkimus), joka myös pohtii kuvan olemusta, kuvallisuutta sekä näkemisen ja kuvan esittämisen edellytyksiä. Närhinen laajentaa tietämystä rakentamalla temaattisia konteksteja näkemisen ja havainnon, optisten apuvälineiden, ilmiöiden aikaansaamien – erityisesti ei-mimeettisten ‒ kuvien ja jälkien tuottamisen ja lukemisen ympärille. Hän käsittelee erityisesti ”näkemällä tietämistä sekä kuvataiteilijoille ominaista tiedonmuodostusta” antamalla puheenvuoron kollegoille, jotka tekevät havaintoja, ihmettelevät näkemäänsä ja esittävät pohdintansa kuvin tai kirjoittamalla. Kollegoihin Närhinen lukee toisten kuvataiteilijoiden ja taiteen parissa työskentelevien lisäksi luonnonfilosofit, tiedemiehet, keksijät ja kaikki ne, jotka hahmottavat ja jäsentävät maailmaa kuvin (12‒13).

Kyseiseen joukkoon on valikoitunut myös joitakin taidehistorioitsijoita kuten optiikan mahdollisuuksia käsiteltäessä Svetlana Alpers, Jonathan Crary ja Martin Kemp sekä Närhiselle keskeisestä taiteilijasta Hans Haackesta kirjoittanut Caroline Jones. Metodisessa mielessä, nähtävästi Närhisen mainitseman ”kuivahkon visuaalisen otteen” kannalta, tärkeä on ollut Närhisen opettaja Lauri Anttila. Filosofien ‒ Bachelard, Bruno Latour, Martin Heidegger ‒ sekä muun muassa evoluutiobiologi Michael Lynchin rinnalle Närhinen on koonnut tieteiden historiasta merkittävän joukon kehitysoppiin, optisiin apuvälineisiin ja graafiseen tallennukseen syventyneitä tieteentekijöitä. Mielenkiintoisimmaksi näistä osoittautuu ranskalainen fysiologi Étienne-Jules Marey (1830‒1904), jonka kehittämien piirtureiden ja kronofotografisten valokuvien avulla liikesarjat muuttuivat graafiseksi jäljeksi, jota voi pitää itsenäisenä, silmin nähdystä eroavana ilmaisuna: kuvia ei voi ymmärtää tai ”lukea”, ellei tiedä, miten ne on tuotettu. Närhinen rinnasti vastaavalla ”objektiivisella” tavalla ”käsittä syntyneiden” teostensa ‒ Aaltopiirturin ja Tuulipiirturin (2000) ‒ vastaanoton Mareyn laitteisiin todeten samalla, kuinka vaihdos tieteellisestä kontekstista taiteelliseen muuttaa teoksen tulkintaa ”objektiivisesta” ihmislähtöiseksi tunteiden ilmaisuksi. Närhinen tarjoaa aiheesta toisenkin tapauksen: valokuvaaja Nadar (1820‒1910) yltyi pateettisiin kuvailuihin nähdessään Mareyn kehittämän pulssimittarin eli sfygmografin tekemää jälkeä kuolevan henkilön pulssista, aivan kuin kuolinkouristukset olisivat ruumiillistuneet pulssimittarin graafisessa viivassa. Pohdinnallaan Närhinen raapaisee esiin laajan kysymyksen: laitteen aikaansaama viiva näyttää rinnastuvan kirjoitukseen, jolloin siitä muodostetaan syvällisempiä tulkintoja kuin itse syntytapa edellyttäisi.

Närhinen on valinnut taustakirjallisuutensa ajatuksella paneutuessaan kokemustensa ja oivallustensa selventämiseen ja pohtimiseen. Pohdinta on kiteytetty niin tiiviiksi, ettei se oikeastaan sisällä sivupolkuja; samalla Närhisen välittämä tieto tuntuu varsin luotettavalta. Silmiini osui kuitenkin yksi epätarkkuus, joka liittyy Ernst Haeckelin yhteydessä käsiteltyyn Goethen alkukasvi- eli Urpflanze-ajatukseen. Goethe ei ajatellut alkukasvia alkumuotona, josta kaikki kasvit polveutuvat, vaan Haeckel hyödynsi Goethen ajatuksia omiin evoluutio-oppiin ja monismiin liittyviin tarpeisiinsa.[1] Goethen kohdalla alkukasvi jäi ideaksi, ja kasvien mallintaminen tapahtui myöhemmin hänen kehittämässään metamorfoosiopissa ja morfologiassa. Morfologinen kehitysajatus liittyi Goethellä kuitenkin ennen kaikkea yksilön eikä vielä lajien kehitykseen kuten Haeckelillä. Närhinen pohtii oman tutkimuksensa oikeutusta: ”Taiteellinen tutkimus ei ole tiedettä eikä myöskään silkkaa kuvataidetta.” (16). Hän miettii, puhuisivatko kuvalliset teokset sittenkin omasta puolestaan paremmin kuin niitä sanallistamaan pyrkivä taiteilija-tutkija: ”Työ ei ole luonteeltaan tieteellisen tutkimuksen tapaan yhteisesti jaettua eikä välttämättä edes oman alansa toisiin tutkimuksiin tukeutuvaa. Se saattaa kehittää tekijäänsä enemmän kuin saa aikaan uutta ymmärrystä tai vie tutkimusalaa eteenpäin” (17). Närhisen tiedostaessa taiteellisen väitöskirjan luonteen voi todeta, että hänen väitöstutkimuksensa havainnollistaa tämän toteamuksen. Taiteellinen tutkimus ei ole tiedettä siinä mielessä, että sen väittämät tai toteamukset voisi kokonaisuutena ottaen osoittaa paikkansa pitäviksi tai pitämättömiksi.

Väitöstilaisuudenkin saattoi nähdä johdonmukaisena taiteellisen työn ja sen pohdinnan jatkeena ‒ ikään kuin performanssina. Vastaväittäjänä toiminut Tampereen yliopiston ympäristöpolitiikan emeritusprofessori Yrjö Haila ei voinut esittää väittelijälle kysymyksiä tutkimusprosessin ja tulosten oikeellisuudesta. Siten keskustelu käsitteli taiteellisten ja tieteellisten prosessien tulkinnan yhteneväisyyksiä ja eroja, kuten esimerkiksi koetilanteiden toistettavuutta. Sen, että ilmiöiden olemus on riippuvainen tavasta, jolla niitä tarkastellaan, Närhinen on kokenut taideteostensa kautta kouriintuntuvalla tavalla. Hän yhdistää konkreettiseen kokemukseensa filosofien ja fyysikkojen näkökantoja. Esimerkiksi Karen Baradinin mukaan ”tekemämme havainnot eivät ole kohteiden pysyviä ominaisuuksia vaan erilaisessa materiaalis-diskursiivisessa kanssakäymisessä syntyneitä suhteita […]” (351). Niels Bohrin mukaan puolestaan mittauksen kohteita ei voi erottaa mittaajasta eikä mittausmetodista. (352). Yhteinen piirre taiteilijan ja tieteilijän tutkijuudessa on myös valmius ja sitkeys viedä tutkimus loppuun saakka.

Taiteilijalla on toki suurempi suhteellinen vapaus kuin muilla tieteentekijöillä. Me muut tieteentekijät saatamme joutua tilille siitä, ettemme ole ottaneet huomioon sitä, tätä tai tuota, yleensä sen mukaan, kuka meidän tutkimuksiamme kulloinkin arvioi. Taiteilijalle ei siis voi väittää vastaan, sillä hänellä on vapaus ajatella mitä päähän pälkähtää ja seurata omaa intuitiotaan tai mielikuvitustaan. Mutta taiteilijan tutkimusta voi kyllä arvostella sen mukaan, kuinka mielekkäästi tai mielekkääksi sanallistaminen on tehty. Mielekkyys on kuitenkin tilannekohtaista, ja siitäkin voidaan olla monta mieltä.

Taiteellisessa tutkimuksessa tutkimustilanne saattaa olla osin samankaltainen kuin taidehistoriassa tai taiteentutkimuksessa. Niissäkin tutkimuskysymykset melko harvoin keskittyvät väitteiden todistamiseen, vaan ne muotoutuvat keskusteluksi asioista, jotka koetaan mielekkäiksi. Moninaisuus on taiteentutkimuksenkin hyve, ja taidehistoriakin on nykyisin varsin poikkitieteellinen luonteeltaan, jolloin tutkimus saattaa temaattisesti tai metodologisesti olla lähempänä muita tieteenaloja kuten yhteiskuntatieteitä, kognitiotiedettä tai psykologiaa.

Siten Närhisen kuvaus vastaa jossain määrin myös taiteentutkijan taivallusta laajojen ja moninaisten mahdollisuuksien parissa. Myös taiteentutkijan ”hapuilevaa ja subjektiiviselta vaikuttavaa kulkua” voi joissakin tilanteissa ohjata ainoastaan ”työn omista lähtökohdista kumpuava tekemisen järki” (11). Siihen täytyy kuitenkin saada tiedeyhteisön hyväksyntä muullakin tavalla kuin omassa johdonmukaisuudessaan: tutkimuskysymysten täytyy olla mielekkäitä siinä tiedeyhteisössä, jolle ne on esitetty. Eikö sama päde myös taiteellisen väitöskirjan suhteen? Närhisen väitöskirja on ajankohtaisuudessaan mielekäs teemoineen, jotka halkovat visuaalisuutta, havaintoa ja sen tulkintaa, teknologiaa ja sen roolia, merten ja vesistöjen ekologista tilaa sekä eroja taiteen ja tieteellisen informaation vastaanotossa.

Närhisen tutkimuksesta nousevat myös esiin toisilleen tavallisesti vastakkaisina nähdyt käsiteparit: taide versus luonto ja taiteilija versus tieteentekijä. Tiede tai taide ovat lähentyneet varsinkin silloin, kun visuaaliseen painottuvat tieteet ovat olleet etualalla, kuten renessanssin aikana geometria, mekaniikka, useaan otteeseen eri vuosisadoilla optiikka ja 1800-luvulla morfologia. Toisaalta evoluutio-oppi vaikutti 1800-luvun loppupuolelta lähtien tieteisiin ja taiteisiin, ja taiteiden jatkumo nähtiin yleisesti lajinkehityksen valossa. Närhisen tutkimusasetelma solahtaa tähän vastakkaisuuteen ajanmukaisella tavalla: hän antaa luonnon tehdä taidetta ja hyödyntää eri tavoin tieteen menetelmiä tunnustautumatta silti tiedeuskon varauksettomaksi kannattajaksi, vaan pikemminkin tapahtumien kriittiseksi tarkkailijaksi.

Ennen kaikkea Närhinen näkee, että lainalaisuudet ovat kiinni tavoista, joilla ne esitetään, ja prosessit ovat lopputulosta tärkeämpiä. ”Syntyy yksilöllisiä tutkimusmatkoja, joiden merkitys ei ole yleispätevän tiedon tuotannossa, vaan itse prosessissa: todistuskappaleina ovat teokset ja metodina käytännön työ” (11). Kyseessä oleva prosessi ja sen raportoiminen dokumentoivat taiteen historian muotoutumista ja toisaalta myös todistavat siitä. Toisaalta taidehistorioitsijoillakin on tilaisuus kuvata tai raportoida tämän historian syntyä itse prosessin kuluessa, josta esimerkkinä mainittakoon Hanna Johanssonin artikkeli ”Ilmiö Tuula Närhisen taiteellisessa praktiikassa” (2008) sekä Johanssonin yhdessä filosofi Tarja Knuuttilan kanssa laatima kirjoitus ”Representaatio, laboratorio ja kenttätutkimus” (2013).

Närhisen näkemys tutkimuksestaan vertautuu enemmän luonnontieteeseen kuin humanistisiin tieteisiin, mutta Närhinen rakentaa tutkimuksellaan myös muiden taiteentutkijoiden ja taiteesta kiinnostuneiden ymmärrystä. Taidehistorioitsijat lienevät tällaisesta taiteilijan tieto-, näkemys- ja pohdintapaketista kiitollisimpia: se edistää heidän omaa työtään ja lisää heidän ymmärrystään, kun he yrittävät arvailla, mihin taiteilijan ajattelu perustuu, miten heidän teoksensa syntyvät tai sitä, millainen on taiteen ja katsojan välinen suhde. Itse tutkimus osoittaa, että taideteosten tarkastelu yhtäältä ja tekoprosessien avaaminen sekä filosofinen pohdinta toisaalta ovat kaksi esittämisen lajia, joilla on samanlainen tarkoitus: taideteokset havainnollistavat ajatuksia, ja ajatukset havainnollistavat taideteoksia. Kyseinen pohdinta vahvistaa ennen kaikkea johtopäätöksen, että kuvaamisen tavat rakentavat katsomisen tapoja ja kuvalliset esitykset vaikuttavat siihen, mitä maailmasta havaitsemme ja ymmärrämme.

Rinnastan tässä kirjoituksessa kahta kirjaa, jotka molemmat julkaistiin vuonna 2015. Ne käsittelevät molemmat taiteilijoiden ajattelua, ovat toimitettuja koosteita aikaisemmista kirjoituksista, ja toimivat eri tavoin sekä taiteilijatutkimuksina että taiteilijahistorian aineistoina. Nämä kirjat ovat Hans Ulrich Obristin Lives of Artists, Lives of Architects ja John Bergerin tekstien kokoelma, Tom Overtonin toimittama Portraits, John Berger on Artists.

Kirjoittajista nuorempaa, Hans Ulrich Obristia (s. 1968), pidetään keskeisenä taidemaailman vaikuttajana, jopa yhtenä sen vaikutusvaltaisimmista toimijoista viime vuosien aikana.[1] Obristin kirjan Lives of Artists, Lives of Architects voi sanoa edustavan postmodernia aikaa, siinä missä John Berger on nähtävä edustavan 1900-luvun modernismin aikakautta.

John Bergerin äskeisen kuoleman yhteydessä häntä kutsuttiin kaikkien aikojen parhaaksi taidekirjoittajaksi, edelläkävijäksi ja provokatiiviseksi kriitikoksi.[2] 90-vuotiaaksi elänyt Berger (5.11.1926–2.1.2017) aloitti taiteesta kirjoittamisen 1950-luvun alkuvuosina. Silloin hän oli jo kouluttautunut taiteilijaksi Henry Mooren oppilaana Lontoossa, mutta jätti suunnittelemansa taidemaalarin uran keskittyäkseen kirjoitustyöhön.[3] Monisuuntainen kirjoittajan ja kirjailijan ura on kuitenkin mielestäni ymmärrettävä suhteessa kuvataiteilijana olemiseen, taiteelliseen ajatteluun ja varsinkin taiteelliseen katseeseen.

Berger muistetaan ennen kaikkea taiteen katsojana. Hänen toteuttamansa pedagoginen BBCn televisiosarja Ways of Seeing (1972), joka julkaistiin myös oppikirjana, toimi keskeisenä silmiä avaavana visuaalisen kulttuurin kritiikin aineistona vuosikymmenien ajan. Bergerin marxilaisuuteen pohjautuva maailmankatsomus ohjasi hänen tulkintojaan läpi ja ohi länsimaisen taidehistorian valtaväylän, juurruttaen taiteen ja visuaalisuuden vakaasti yhteiskunnalliseen kontekstiin, eikä hän luopunut näkemyksistään missään elämänsä vaiheessa.

Tom Overtonin toimittama kokoelma Bergerin kirjoituksista rakentuu kronologisesti, mutta tarjoaa silti ennemminkin erään taiteilijan historian kirjoituksena kuin taiteen historian. Vanhin teksti on vuodelta 1952 ja tuorein on julkaistu 2013. Tarkkailun vanhimmat kuvat ovat 30 000 vuotta vanhat luolamaalaukset Ranskan Chauvet-Pont-d’Arcissa, ja uusin on nuoren palestinalaisen taiteilijan Randah Mdahin installaatio Puppet Theatre Ramallahssa vuodelta 2008. Suurin osa teksteistä käsittelee maalauksia, vain muutamassa on kyse veistoksista.

Overtonilla on kirjaa varten ollut laaja tausta-aineisto. Vuosina 2010-13 hän luetteloi John Bergerin koko arkiston, joka oli saatu British Libraryyn, ja työsti prosessista väitöskirjansa lisäksi useita julkaisuja ja näyttelyn. Portraits-kokoelmaan on koottu muun muassa näyttelyarvioita, luetteloesseitä, tutkielmia, fiktiivisiä näytelmädialogeja, kuten myös Bergerin ja hänen tyttärensä Katya Andreadakiksen taiteilijoista keskustelevaa kirjeenvaihtoa.

Kirjan nimi, Portraits, viittaa muotokuviin, henkilökuviin, joita kirjoitukset tavalla tai toisella ovat. Lähtökohtana lähes kaikissa kirjoituksissa on taiteilijan suhde teokseen. Tämä tarkoittaa, että Berger katsoo teosta niin kuin hän voisi kuvitella tekijän sitä tehdessään katsoneen. Katsominen on silloin eräänlaista teoksen takaisin katsomista, merkitysten sisäistä heijastumista tai katseiden dialogin luomaa tapahtumaa. Bergerille on tärkeää ajatella läpi aikakausien, katsoa teosta inhimillisenä tekona eikä ensisijaisesti historiallisena objektina. Tämä tekee maalauksesta kuvan, joka kertoo tilanteesta omin ehdoin, ilman että sitä kontekstualisoidaan tiettyjen historiankirjoittamisen rakenteiden tai museointendenttien luomien ripustusryhmien kautta.

Berger on äärimmäisen tietoinen taidehistorian tutkimuksesta, kirjallisuudesta ja eurooppalaisten taidekokoelmien rakentumisesta. Hän on myös hyvin perillä taiteilijoiden työskentelyedellytyksistä, sosiaalisista tilanteista ja yhteiskunnallisista olosuhteista, on sitten kyse Frans Halsin Alankomaisesta todellisuudesta 1600-luvun alussa, Claude Monet’n roolista impressionismin tulkinnoissa tai Nicolas de Staëlin perhetaustasta. Nämä olosuhteet ovat kuitenkin merkityksellisiä ainoastaan silloin kun Berger ajattelee niitä relevanteiksi teoksen katsomisen kannalta: kun teos itse tuo ne esille.

On selvää, että Bergerin taiteilijavalikoima on valikoitunut hyvin vahvasti subjektiivisista mieltymyksistä. Tärkeimmiksi tekijöiksi, lähes hyviksi ystäviksi ovat muodostuneet klassiset nimet kuten Tizian, Caravaggio, Velázquez ja Rembrandt. Samoin Cézanne, Matisse, Picasso ja Léger ovat lukijan vanhoja tuttuja, joista Berger silti kykenee sanomaan jotain ihan omaa. Miesvaltaisessa joukossa on muutama nainen, muun muassa Frida Kahlo, Lee Krasner ja Vilja Celmins. Ja joukossa on myös ilahduttavia poikkeuksia; mitä lähemmäksi nykyaikaa tullaan, sitä enemmän esiintyy Bergerin aikalaisia, oikeasti läheisiä taiteilijaystäviä. Ruotsalainen Sven Blomberg tai turkkilainen Abidin Dino tuskin löytyy vakiotaidehistorian kirjoituksista. Täällä he esiintyvät taiteilijoina, joilla on merkitystä.

Berger puhuu teksteissään taiteilijan suhteesta taiteeseen. Hänen mukaansa taiteilijalla on visio, jota taiteilija pyrkii toteuttamaan visuaalisesti. Tämä visio ohjaa taiteilijan työtä, ja tämä visio on se mitä Berger katseellaan teoksesta purkaa meille tekstiksi. Hänen ajatteluaan on herkullista seurata, ja hän kutsuu lukijaa mukaan eräänlaiselle ajatusmatkalle. Overton korostaa kirjan johdannossa Bergerin olemusta tarinankertojana, ihmisenä, jolla on kyky olla avoin kertomukselle ja antaa sen viedä.[4]

Siinä kun Berger antautuu taiteilijan vision visualisoinnin vietäväksi, Hans Ulrich Obrist taas luottaa pitkälle sanaan. Hän on 1990-luvun alusta käynyt ennakkoluulottomia keskusteluja taiteilijoiden, arkkitehtien, kirjailijoiden ja tieteentekijöiden kanssa. Hän kertoo ajattelevansa keskusteluja tiedon puutarhoina (“knowledge gardens”), joista aina voi löytää uusia aineksia, ideoita ja rinnakkaisia ajattelumalleja. Tätä tietoa Obrist on eri tavoin hyödyntänyt ja vienyt eteenpäin. Varsinaiselta ammatiltaan hän on kuraattori, jota hän tällä hetkellä toteuttaa Lontoon Serpentine Galleryn taiteellisen johtajan asemasta käsin.

Lives of the Artists, Lives of the Architects pohjautuu osaan 2 500 tunnin haastattelukokoelmasta, jota Obrist on tuottanut viimeisen 25 vuoden aikana. Se on kooste 19 tekijän haastatteluista, jotka on toteutettu vuosina 1994–2014. Kirja esiintyykin vain yhtenä mahdollisena editiona kaikista kootuista keskusteluista.[5] Yhdistämällä taiteilijoita ja arkkitehtejä Obrist eksplisiittisesti viittaa Giorgio Vasarin tapaan rinnastaa kuvataiteilijoiden ja arkkitehtuurin työ.

Tämänlainen viittaus ja rinnastus taidehistorian suureen klassikkoon, jonka Obrist korostaa olevan suurin innoittajansa, olisi tietenkin Bergerin kaltaiselle nöyrälle katsojalle mahdottomuus, vaikka hän kirjoittaakin osittain samoista taiteilijoista kuin Vasari. Obristin intentio on hyvinkin kunnianhimoinen, ja hän tähtää tietoisesti taiteen ja taiteilijoiden historian kirjoittamiseen dokumentoiden eräänlaisella lumipallometodilla tekijää toisensa jälkeen.[6]

Itsetietoisena ja tiedonjanoisena keskustelijana Obrist etenee kuin sattumanvaraisesti tekijästä toiseen. Kirjassa ei tunnu olevan tietoista rakennetta, ja valitut 19 tekijää voisi hyvinkin olla ihan toiset. Reflektoiva analyyttisyys tai struktuuri ei myöskään ole havaittavissa keskusteluissa. Obrist luottaa tilanteeseen, hetkeen ja tekijöiden personaallisuuksiin. Lähestymiskulmaksi voisi tunnistaa Obristin kiinnostuksen utopistisiin ajatuksiin ja tekijöiden työprosessien ytimiin porautumisen – varsinkin sellaisten suunnitelmien kautta, joita ei koskaan ole voitu toteuttaa. Unelmat, toivomukset, mahdottoman tekeminen mahdolliseksi, tuodaan Obristin sinne toimesta näytille.

Obristin suhtautuminen keskustelupartnereihinsa on hyvinkin kunnioittava. Hän kertoo paneutuvansa etukäteen kaikkeen jokaisesta tekijästä saatavilla olevaan aineistoon, pyrkii seuraamaan tekijän omia ajatuspolkuja, ja useimpien kanssa hän tapaa toistuvasti jatkamaan keskustelua, vaikka tapaamisten välissä on saattanut mennä vuosia. Joidenkin taiteilijoiden kanssa keskustelu on systemaattisempaa. Esimerkiksi Philippe Parrenon kanssa on sovittu jopa tallennettujen keskustelujen kolmivuotiskierto, kun taas toiset tapaamiset ovat jääneet ainutkertaisiksi tai sattumanvaraisiksi. Osa kokoelmaan valituista keskusteluista ovat osa 100-vuotiaiden sarjaa, “centenarians”, johon Obrist onnistui saamaan mukaan muun muassa 103-vuotiaana kuolleen brasilialaisen arkkitehdin Oscar Niemayerin.[7]

Obrist on tunnettu massiivisesta aktiivisuudestaan ja työtahdistaan sekä intuitiivisesta tuntosarvimaisesta kyvystään tuoda tärkeitä tekijöitä esille omaperäisen taiteellisen ajattelun ja työn tuottajina. Hänen asemansa antaa hänelle nykyään luonnollisesti mahdollisuuden vahvistaa kenen tahansa merkityksen ja maineen, mutta haastatteluaineistossa tulee esille 1990-luvun alun päämäärätietoista, johdonmukaista ja pitkäjänteistä läheistä yhteistyötä taiteilijoiden kanssa, jolla on ollut vahva ja näkyvä vaikutus taidemaailman käänteisiin ja keskusteluihin viime vuosikymmeninä. Suuret nimet kuin Gerhard Richter, Louise Bourgeois ja David Hockney tai nuoremman sukupolven Tino Sehgal ja Dominique Gonzalez-Foerster, ovat olleet jo vuosikymmeniä Obristin kanssa yhteistyössä.

Keskustelut, joista Obrist käyttää ennemmin käsitettä “conversation” kuin “interview”, on kirjassa editoitu luettaviksi ja koostuvat usean tekijän kohdalla useista eri aikoina tallennetuista pätkistä. Tällainen lähes raakamuodossa esitetty puhe antaa tekstille elävän tyylin, mutta jää sisällöllisesti joskus tyhjäkäynnille. Usein olisi ollut kiinnostavaa kuulla enemmän, tarkemmin ja laajemmin tietyistä aiheista. Jokainen keskustelu on tosin mielenkiintoinen, ja monen kohdalla avautuu täysin uusia ulottuvuuksia tekijän taiteesta ja näkemyksistä. Todella kiinnostavaa on kohdata muun muassa Ernest Mancoba ja Monis Shahroudy Farmanfarmaian, joiden näkökulmat tuovat vakiintuneisiin länsimaisesti ymmärrettyihin ajattelumalleihin jotain täysin omaa.

Hans Ulrich Obristin kiivastahtinen ja tuottelias institutionalisoitu asema länsimaisen taidemaailman keskiössä on tietenkin täysin erilainen kuin juuri instituutioita karttava, selvästi marxilaisesta näkökulmasta tulkintansa ammentavan, taidetta hitaasti katsovan Bergerin asema. Heidän kirjojensa voisikin nähdä suuntautuvan täysin erilaisille taiteen tuntijoille, eri taidetodellisuuksiin. Ja saattaa olla, että harva lukija tarttuu molempiin.

Kumpikaan kirjoittaja ei ole tekevinään tieteellistä tutkimusta, eivätkä he tunnu pahemmin olevan kiinnostuneita akateemisesta taiteen tutkimuksesta. Molemmat ovat hyvin tietoisia taidesosiologisista rakenteista, vaikkakin Obristille taiteen mahdollisuus avata uutta ajattelua on kiinnostavampaa kuin se yhteiskuntakriittinen peruslähtökohta, jota Berger ei mitenkään voi ohittaa. Molempien kirjoissa löytyy aineksia siitä, mitä voisi ymmärtää taiteelliseksi tutkimukseksi. Berger tekee sitä itse, ihan selvästi, katsomalla taiteilijan silmin muiden taiteilijoiden katsomista. Obrist antaa keskustelupartnereilleen innovatiivisen tekijän roolin, he ovat ajattelijoita, joilla on kyky nähdä asiat ja maailma toisin, näkökulmia joiden kautta Obrist itse voi oppia uutta ja laajentaa ymmärrystään.

Molemmat kirjat ovat viihdyttäviä, mahdollista luettavaa kenelle tahansa, joka omaa hieman syvemmän kiinnostuksen taidetta kohtaan. Mutta molemmat kirjat ovat myös esimerkkejä taidehistoriallisesta aineistosta, josta akateemiset tutkijat, oli heidän työnsä sitten taiteen tutkimusta tai taidesosiologiaa, voi löytää hyvinkin ainutlaatuista 1900-luvun loppupuolen ajattelua taiteesta.

Aineellisuus on esihistoriallisesta ajasta tähän päivään ollut kuvien valmistamisen ytimessä. Sen lisäksi, että kaikki käytetyt välineet, tekniikat ja teknologia pohjautuvat materiaaleihin, myös taiteen tekijät itsessään ovat olemukseltaan ruumiillisia. Nykyinen monitieteinen mielentutkimus vahvistaa käsityksen, jota jo Platonia edeltänyt filosofinen suuntaus, atomismi, edusti. Sen mukaan ihmisen mieli ja ajattelu ovat aineellisia.

Vaikka ruumiillisuudesta, aineellisuudesta ja uusaineellisuudesta on nykytaiteessa ja taideteorioissa puhuttu paljon, taiteen määrittelyssä ja arvottamisessa aineettomuudesta – tai tarkemmin sanottuna aineettomuuden illuusiosta tai teosten pohjimmaisen merkityksen aineettomuudesta – puhutaan edelleen usein hierarkkisen dualistisella tavalla. Siinä henkisyys ja teoksen idea sijoittuvat sen materiaalisuutta korkeammalle tasolle. Toisinaan taiteen arvottamisessa ilmenee jopa tietoisen väheksyvää tai kielteistä suhtautumista aineellisuuteen.

Kysymys on siitä, mitä teoksissa pidetään olennaisena. Vaikka opinnäytteeni aiheena on aineellisuus, paradoksaalista kyllä, tässä lektiossakin esitän teoksiani valokuvien välityksellä. Valokuva on teoksesta esitetty tulkinta, johon kuvaajan näkemyksen ohella vaikuttavat muun muassa kameran tekniset ominaisuudet ja kuvankäsittelyn menetelmät. Teoksissani materiaalisuus ja tilallisuus ovat olennaisia seikkoja, jotka välittyvät valokuvista vaillinaisesti.

Kyse ei kuitenkaan ole vain taiteensisäisestä problematiikasta. Länsimaiselle ajattelulle on laajemminkin leimallista kompleksinen ja dualistinen suhde aineellisuuteen raaka-ainevarantojen huvetessa ja maailmanlaajuisen ympäristökriisin edetessä. Yhtenä keskeisenä vaikuttajana tähän kriisiin on ollut yhä edelleenkin hallitseva ajatus aineettomuuden ja aineettoman toimijan ylemmyydestä suhteessa alempiarvoiseksi määriteltyyn ja kohteeksi miellettyyn materiaaliseen todellisuuteen.

Esimerkiksi sellaiset nykykäsitteet kuten ”immateriaalitalous” ja ”aineeton kulutus” ilmentävät havainnollisesti kulutuskeskeisen elämänmuotomme taustalla olevaa paradoksia: teknologiaan pohjautuvaa, tavarakeskeistä ja esineellistävää hyötyajattelua, joka yhdistyy aineellisuutta väheksyvään idealismiin.


Tutkin kokemuksellisesti aineellista maailmaa sekä sen osana olemistamme aineellisina, aistimellisina, ruumiillisina ja elollisina olentoina. Keskityn prosesseihin, joissa aineiden symboliikka sekä niihin liittyvät uskomukset, käsitykset ja käsitteet punoutuvat aineiden materiaalisuuteen, niiden käsinkosketeltavaan konkreettisuuteen ja jatkuvaan muutokseen moninaisten yhdistelmien osina. Kyse on sekä aineellisuuden merkityksistä että merkitysten aineellisuudesta.

Lähtökohtana työprosesseissani toimii aineiden symboliikka. Tietty materiaali herättää kiinnostukseni omakohtaisten kokemusteni lisäksi sen yleisemmän kulttuurisen, yhteiskunnallisen tai poliittisen merkityksen vuoksi. Materian visuaalisten ja esteettisten ominaisuuksien ohella olen kiinnostunut muun muassa orgaanisten aineiden luonnonhistoriasta, synteettisten aineiden tuotantoprosesseista sekä aineyhdistelmien symboliverkostoista. Aineellinen maailma ei ole minulle neutraali objektimaailma, johon merkitykset kiinnittyisivät jälkikäteen ikään kuin päälle liimattuina kulttuurisina tekijöinä, vaan merkityksellisyys on mukana alusta alkaen.

Valmistan teokseni kollaaseina, veistoksina ja tilateoksina eri ainesosien muodostamista koosteista ja esineyhdistelmistä. Nämä ainekset ovat eläneet eri aikoina, eri yhteyksissä, eri tarkoituksissa ja moninaisten merkitysten kasautumissa ennen kuin olen ne löytänyt ja teoksiini liittänyt.

Tutkimuksessani kysyn, mitä aineet, ainesyhdistelmät ja niistä koostetut esineet voivat tuoda ilmi, kun niitä tarkastellaan sosiaalisten arvo- ja normijärjestelmien, rajattujen päämäärien ja tavanomaisten käyttötarkoitusten ulkopuolella. Muodostan teoksissa aineellisia kombinaatioita, joissa tutkin sitä, mikä jää rajojen katveeseen tai väliin. Olen nimennyt tämän menetelmän antidualistiseksi dualismiksi.

Vaikka tutkimustyö on usein edellyttänyt epäsovinnaisesti tabun ja kielletyn alueilla liikkumista, en pyri työskentelyssäni shokeeraavuuteen. Kyse on lähinnä syvälle iskostuneiden, usein tiedostamattomien tai arkipäiväisiksi itsestäänselvyyksiksi muuttuneiden kategorisointien, asenteiden ja arvostusten esiin nostamisesta. Niiden kautta pohdin inhimillisen ja ei-inhimillisen piirin välistä ainestenvaihdantaa ja aineellista kiertokulkua sekä näille prosesseille perustuvia maailmasuhteita. Hyödynnän pohdinnoissani muun muassa Mary Douglasin antropologista tutkimusta liasta ja puhtaudesta, Karl Marxin ympäristöfilosofiaa sekä Bruno Latourin hybridin käsitettä.

Inhimillisille käytännöille on ominaista, että aineiden ja esineiden valmistus- ja käyttöprosesseissa huomion kohteeksi rajautuu vain yksi tai muutama käyttötarkoitus tai idea. Tiedostava ja arvostava suhtautuminen aineelliseen maailmaan ei kuitenkaan ole mahdollista, ellei aineiden kiertokulkua yritetä nähdä kokonaisuutena. Tässä kiertokulussa yksittäisellä aineella ei ole yhtä selkeää tarkoitusperää tai tyhjentävää merkitystä, vaan tarkoituksia ja merkityksiä saattaa olla lukematon määrä.

Aine ja materiaalisuus ovat suhdetermejä, jotka hahmottuvat erilaisissa vuorovaikutuksissa. Nykyfysiikan näkökulmasta ainetta sinänsä ei ole, sillä energia voi materialisoitua ja materia muuttua energiaksi. Aineet ovat jatkuvassa kiertokulussa ja muutoksessa, aineen pysyvän olemuksen sijasta materian loputtomissa muuntumissa. Aine ja aineellisuus voivat olla samanaikaisesti jotain hyvin konkreettista, käsinkosketettavaa ja täysin käsittämätöntä. Kun tutkin aineita olemassa olevina ja konkreettisina olemassaolon ilmentyminä, kyse on siten jo lähtökohtaisesti paradoksista, jossa aineellisuus kaikessa monimuotoisuudessaan karkaa käsieni ja käsitysteni ulottumattomiin.


Tutkimukseni painottuu teoksiin, jotka muodostavat kiinnekohdan monihaaraiselle teoreettiselle ja käsitteelliselle pohdinnalle.

Aineellisuus nousi työskentelyni keskiöön jo taidemaalarin opintojeni myötä 1980-luvun jälkipuoliskolla, jolloin aloin työskennellä työhuoneeni ulkopuolelta löytämieni materiaalien parissa siirtyessäni maalaustaiteesta kollaasitekniikkaan. Ensimmäisen kerran sovelsin antidualistiseksi dualismiksi nimeämääni menetelmää 1980-luvun lopulla.

Esimerkkinä tätä tutkimusta edeltäneistä teoksistani on debyyttinäyttelyni Kadonneen metsän keskellä vuodelta 1991. Tässä teossarjassa yhdistin roskalavalta löytämäni muovipinnat ja metsästä keräämäni luonnonmateriaalit vuorotteleviksi geometrisiksi suorakaiteiksi.

Muovin näennäinen historiattomuus, visuaalinen räikeys ja pinnan heijastavuus muodostivat voimakkaan kontrastin luonnonmateriaalien monisyiselle aineellisuudelle, niiden herkkyydelle, hauraudelle ja harmoniselle värimaailmalle. Kuitenkin juuri näiden elementtien yhdistelmä kuvasi kokonaisvaltaisemmin kokemustani maailmasta kuin kumpikaan niistä yksinään.

Työskentely muovipintojen kanssa sai minut tiedostamaan muovin symboliarvon. Sen myötä aineiden yhteiskunnallisuus ja poliittisuus nousivat uudella tavalla huomioni kohteeksi. Aikaamme voisi kutsua muovikaudeksi, sillä enemmän kuin mikään muu yksittäinen aine, juuri muovi on koko kulutusyhteiskuntamme symboli. Kun 1980-luvun lopulla ryhdyin käyttämään pleksimuovia teoksissani, oli jo täysin selvää, että valtavat muovimäärät muodostavat massiivisia ympäristöongelmia. Aineellisessa mielessä muovijätettä voisi verrata syöpäsoluun. Soluun, joka ei hajoa ja häviä aineellisessa kiertokulussa silloin kuin sen aika olisi, vaan joka jatkaa olemassaoloaan ja monistuu hallitsemattomasti muuttaen ekosysteemin toimintaa kokonaisvaltaisella tavalla.

Muovin yhteiskunnallisen symboliikan ohella päädyin problematisoimaan työskentelyssäni myös geometrisuutta. Geometrian ”puhtaat muodot” on antiikin ajoista alkaen ylennetty jumallisiksi ja henkisiksi elementeiksi, jotka edustavat todellisuuden perustana olevaa universaalia kieltä, Totuutta ja Kauneutta. Elinympäristössäni geometrialle rakentuva estetiikka näyttäytyi pikemminkin visuaalisena yksiarvoistumisena ja samankaltaistumisena, mitä halusin kriittisesti kommentoida teosteni suoraviivaisella geometrisyydellä ja muovin muodostamilla tasaisilla, kliinisillä väripinnoilla. Halusin tehdä näkyväksi tapaa, jolla geometria toimii yhteiskuntamme visuaalisen järjestyksen itsestäänselvänä perustana niin, että se itsessään muuttuu näkymättömäksi.

1990-luvun alusta lähtien geometristen ja luonnonmuotojen erilaiset rytmiset variaatiot sekä synteettisten ja orgaanisten materiaalien yhdistelmät ovat olleet toistuva teema työskentelyssäni.

Tähän tutkimukseen sisältyvistä teoksistani valmistui ensimmäisenä omakuva nimeltä Parrakas neitsyt (2006). Teos koostuu valotaululle liimaamistani ja lopuksi laminoiduista omista ihokarvoistani. Tutkin siinä minuuden ja ruumiin suhdetta kysyen, mihin identifikaatio – samaksi tai itseksi tunnistaminen – lopulta perustuu?

Ihon karvoitukseen suhtaudutaan länsimaissa usein eläimellisenä epäpuhtautena. Siten suhde ruumiinkarvoitukseen kertoo yleisemmällä tasolla tavoista käsittää ja käsitellä inhimillisen ja ei-inhimillisen välisiä suhteita.

Ruumiillisuutta edustavien ihokarvojen ja aineettomaksi koetun valon yhdistelmän kautta pohdin myös identiteetin suhdetta teknologiaan. Minuuteni ja identiteettini ovat pitkälti rakentuneet suhteessa teknologian tuottamaan visuaaliseen ja tiedolliseen informaatioon. Samalla tiedostan vahvasti teknologisen ainestenvaihdunnan tuottaman vieraantuneisuuden ja ekologisen epäbalanssin. Valon jumalallisesta metaforistiikasta on kuljettu pitkä matka valon yleistymiseen sähkön tuottamisen myötä jopa siinä määrin, että on syntynyt ilmiö nimeltä valosaaste.

Teoksen nimi Parrakas neitsyt viittaa keskiaikaiseen pyhimyskulttiin. Se haastaa tyypillisiä seksistisiä ennakkokäsityksiä, joita ihokarvojen sukupuolittavalla tulkinnalla saatetaan muodostaa.


Seuraavassa teoksessa nimeltään Koivuniemen herra (2007) pohdin muistin aineellisuutta ja paikkasidonnaisuutta.

Teoksen kasvupaikka on kotini lähellä sijainnut luonnonkallioalue, joka 2000-luvun alussa kaavoitettiin pientaloalueeksi. Pelastin räjäytystöiden keskeltä kitukasvuisen keloutuneen männyn.

Koska kuivunut puu oli hauras ja erittäin romahdusherkkä, pinnoitin sen oksistot synteettisellä kumilla. Kumi on jalostettu öljystä eli maan alta pumpatusta aineesta, joka on syntynyt vuosimiljoonien aikana muinaisten merien levien ja muun biomassan keräämästä auringon energiasta. Kelopuu sai kumista symbolisesti ja myös konkreettisesti toisen ihon.

Fossiilisesta alkuperästään johtuen kumiin sisältyy aineena mitä erilaisempia merkityksiä, voimia ja energioita, joita pohdin muun muassa fetissin käsitteen avulla. Fetissi ja fetisismi yhdistetään nykyään lähes yksinomaan seksuaaliseen fetisismiin. Yleisemmässä merkityksessä kyse on ajattelusta, jossa esineillä ja aineilla oletetaan olevan autonomista voimaa ja toimijuutta suhteessa ihmisiin. Tässä laajassa merkityksessä esimerkiksi autoa, lentokonetta, tietokonetta, kameraa ja älypuhelinta voi pitää fetisseinä eli voimaesineinä. Samalla kun me käytämme niitä, ne käyttävät meitä, sillä minuutemme ja identiteettimme muokkautuvat hyvin intiimillä tavalla suhteessa niihin.

Teoksen nimellä Koivuniemen herra viittaan kuritukseen ja yhteiskunnallisiin valtajärjestelmiin. Samalla kritisoin ajatusta villeyden kesyttämisellä ja alistamisella saavutetusta luonnonherruudesta.

Kumipuuhun liittämäni linnunmunat ovat peräisin tuntemattoman keräilijän kuolinpesästä. Kuolinpesä näyttäytyy teoksessa runollisena metaforana. Munat tuovat teoksen sisältämiin kadonneisiin paikkoihin uuden kerrostuman, sillä ne on kerätty noin sata vuotta sitten niityltä, jota teoksen sisältämän kelopuun kasvupaikan tavoin ei enää ole olemassa.

Aineellisena kolmisointuna ja polyrytmisenä kokonaisuutena kelopuu kumipintaisine oksistoineen sekä oksille ripustettuine, kuolinpesästä peräisin olevine linnunmunineen muodostaa hybridin.


Kolmantena teoksena valmistui Miehenpuolikas (2008). Vaihdoin lapsuuteni teddykarhun tekoturkiksesta ja meriheinästä valmistettujen kasvojen paikalle karhunpennun pääkallon. Ajankohtaistin tällä tavoin oman lapsuuteni turvaesineen itselleni symbolisesti tässä hetkessä merkitykselliseksi. Valmistin lelusta myyttisen esineen, joka aineellisuudessaan mahdollistaa matkan sisäisen aika-avaruuteni syvempiin muistikerrostumiin.

Lapsuusvuosinani nallekarhun tarkoituksena oli unileluna ja turvaesineenä peittää ja torjua lapsuuden aikaisia pelkoja. Nyt muokkasin siitä karhunpennun kallon avulla voimaesineen, jonka kautta käsittelen muun muassa läheisteni kuoleman ja oman ikääntymiseni herättämiä pelon ja kauhun tunteita. Samalla tutkin teoksessa jälleen myös materiaalisuuteen sisältyvää muistia, jossa henkilöhistoriani yhdistyy laajempaan kulttuuriseen menneisyyteemme.



Neljäs teos on installaatio nimeltään Kietoutumia (2008–09). Yhdistin keräämäni ampiaispesäkokoelman lapsen vartalon muotoisiin mallinukkeihin. Laajensin teoksen huoneen kattavaksi kokonaisuudeksi, johon liitin myös kennostoja, yöperhosia, puunoksia, omia huovuttuneita hiuksiani sekä eri tavoin työstämiäni muotoja ja pintoja.

Tavoitteeni on, että nämä ei-inhimillisen ja inhimillisen aineelliset prosessit lopulta tiivistyvät hybridikasautumaksi, murtumaksi eläimen ja ihmisen sekä elottoman ja elollisen rajalla. Pohdin myös ideaalisen ihmiskuvan visuaalisia muokkaustapoja, joissa eläimellisyys on usein tulkittu ihmisyyttä alempiarvoiseksi.

Lopputulosta voisi luonnehtia ihmisen eli itseni ja ampiaisen tuottaman visuaalisuuden ja estetiikan fuusioksi. Siinä olennaista ei ole eronteko, vaan se, mikä yhdistää ihmiset ja toislajiset eläimet: eletty, vuorovaikutteinen suhde ja aineiden kiertokulku.



Viidennessä teoksessa nimeltään Addiktio (2011) käytän aineriippuvuutta symboloivina esineinä juomatölkkejä. Tölkit ovat keskenään identtisiä teollisia massatuotteita, ja teoksessani ne ovat lisäksi vailla etikettejä. Yksilöllisyyttä puolestaan ilmentävät ostoskärryt, jotka löysin vääntyneinä erään junatunnelin suuaukon läheisyydestä. Puhdistin ja kiillotin ryvettyneet kärryt, ja kiinnitin ne sitten pystyasentoon symboloimaan tölkkiyleisölle esiintyvää riehakasta tanssiparia.

Teokseen sisältyvän huumorin ja henkilökohtaisen tason lisäksi olen kiinnostunut addiktioiden yhteiskunnallisuudesta ja paradoksaalisuudesta. Teoksen kriittisenä tasona on tilanne, jossa kulutusyhteiskunta lupaa ennennäkemätöntä valinnanvapautta, mutta vapauden kääntöpuolella saattaakin olla addiktoituminen haitallisiin ja sairastuttaviin aineisiin.


Kuudentena ja viimeisenä valmistui teos nimeltä Sylkäisty avaruus (2013). Liimasin ystäväni pureksimia nikotiinipurukumeja planetaarioteltan kupolikattoon tähtimuodostelmiksi. Mallinnoksen kartoittamiseen käytin tähtitieteellinen yhdistys Ursasta vuokraamaani tähtiprojektoria.

Planetaarioteltan kupolimuodossa on kiinnostavaa visuaalista sukulaisuutta jurtan ja iglun symboloimaan arkaaiseen maailmankuvaan. Sen myötä pohdin läheiseen elinympäristöön kiinnittyvän paikallisen näkökulman ja maapallon laajuisen perspektiivin välistä eroa.

Tutkin teoksessa myös erilaisia aineellisia etäisyyksiä. Itselleni tärkeää on planetaarioteltan sisätilan samanaikainen intiimiys ja avaruudellisuus, sen sisältämä yhtäaikainen viittaus suuonteloon ja kohtuun sekä avaruuteen ja sen äärettömyyteen.

Kiinnostava ominaisuus tähtiä esittävissä nikotiinipurukumeissa on addiktoivan aineen, nikotiinin, kyky aiheuttaa käyttäjissään voimakasta riippuvuutta sekä siten rakentaa ja muokata hyvin konkreettisella tavalla yksilön identiteettiä eli kokemusta siitä, kuka hän on. Tältä osin Sylkäisty avaruus jatkaa tematiikkaa, jota olen käsitellyt myös edellä mainitussa tilateoksessa Addiktio. Kokonaisuudesta muodostui tällä kertaa symbolinen ”riippuvuuden avaruus”.

Pureksituista purukumeista sommittelemani tähtitaivaan voi kokea yhtä aikaa sekä puoleensavetäväksi että luotaantyöntäväksi eli abjektiksi, sillä samalla kun purukumit teoksessani ”tähdistyvät”, avaruusilluusio ”tähteistyy”.

Molemmissa teoksissa, sekä Addiktiossa että Sylkäistyssä avaruudessa, varioin lisäksi yhtä työskentelyssäni toistuvaa teemaa: teollisesti sarjatuotantona valmistetun esineen vahingoittumista ja muodonmuutosta yksilölliseksi muodostelmaksi, jota kutsun ”luonnollistumaksi”.



Yhteenvetona kaikista teosprosesseistani voin sanoa, että olen niiden edetessä vaihdellut erilaisia näkökulmia ja mentaalisia etäisyyksiä. Olen työskennellyt vuorotellen teoksia valmistaen ja kirjoittaen. Prosessia voisi luonnehtia sisään- ja uloshengitykseksi, jolle on ollut ominaista jatkuva lähentymisen ja loitontumisen liike.

Eri kategorioihin rajattujen ainesosien yhdistäminen on johtanut huomaamaan uusia aineellisia merkityksiä. Niitä ei olisi voitu havaita, jos olisi pitäydytty vakiintuneissa dualistisissa rajanvedoissa ja yritetty välttää eri kategorioihin miellettyjen aineosien keskinäistä vuorovaikutusta ja sekoittumista.

Sitä hetkeä, jolloin tuntematon – sellainen jolle aiemmin on ollut sokea – yllättäen alkaa hahmottua ja muuttua havaittavaksi, voisi kutsua eräänlaiseksi materiaaliseksi ilmestykseksi ja merkityksellisyyden voimistumiseksi.

Se on johtanut minut havaitsemaan arkisissa aineissa ja ainesyhdistelmissä piileviä myyttisiä ulottuvuuksia, joita yleisesti pidetään arjesta erillisinä tai menneisiin aikakausiin ja elämänmuotoihin kuuluvina. Tutkimukseni keskiössä on kaiken taustalla ja ytimessä aineen arvoitus ja elämän ihme.

Elämä perustuu loputtomien muunnosten ja muutosten prosesseihin, joiden keskeisin ominaisuus on kaiken pysymättömyys. Tämä pysymättömyys on hahmottunut yhdeksi teosprojektieni keskeisimmistä yhteisistä nimittäjistä. Kaikkiin tutkimukseeni sisältyviin teoksiin liittyy jokin voimakas muutosprosessi, jonkin aiemman katoaminen ja muuttuminen muuksi. Teosprosesseissa pysymättömyys punoutuu kiinteästi muistin aineellisuuteen, esineiden aineelliseen muistiin sekä olemassaolomme ruumiillisuuteen, haurauteen ja hajoavuuteen.

Pysymättömyyden, haurauden ja hajoavuuden arvostaminen sekä hybridisten sekoitusten myöntäminen maailmassa-olemisen erottamattomaksi osaksi voisivat viitoittaa tietä eteenpäin sellaisista vastakkainasetteluista, jotka ovat tehneet länsimaisten ihmisten suhteista aineelliseen maailmaan niin kompleksisia. Kenties samalla voitaisiin luoda uudenlaista aineellista symboliikkaa tiedostamalla jatkuva ainestenvaihdanta materiaalisen maailman prosesseissa?

Tutkimukseni tuloksena ajattelen, että yksilön minuus muodostuu ja muokkautuu erilaisten vuorovaikutussuhteiden ja ainestenvaihdannan verkostoissa. Siksi ei ole mielekästä rajata yhtä muusta maailmasta eristettyä ja eksaktia merkitystä tai etäisyyttä, johon keskittyä, vaan tärkeimmäksi on muodostunut eri etäisyyksien tarjoama merkitysten kudelma.

Tässä maailmassa-olemisessa ja maailman kokemisessa elämme osana meidät ympäröivää ja läpäisevää arvoituksellista todellisuutta, jota kutsumme aineellisuudeksi.






