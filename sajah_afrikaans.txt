zuid-Afrika het ‘n lang geskiedenis gedurende kolonialisme en apartheid waar sekere bevolkingsgroepe as minderwaardig beskou is en nie dieselfde voordele en posisies in die samelewing beklee het as die wit “superieure” maghebbendes nie. Historici stem saam dat
die wortels van apartheid gesoek moet word in koloniale era van die land (vgl. Degenaar 1978: 2; Dubow 2006: 5; Giliomee 2003). Arnold (2005: 330-331) vestig die aandag op twee faktore: aan die een kant Brittanje se aanvanklike traagheid om apartheid te kritiseer en aan die ander kant Engelssprekendes in Suid-Afrika se toenemende steun vir die Nasionale Party (NP) en sy apartheidsbeleid, veral sedert 1966. Hy (2005: 727) wys daarop dat dit eers in die 1980s is dat Brittanje haar houding jeens apartheid verander het.
Hierdie ongelyke magsituasie van bevoorregting van die wit bevolkingsgroepe en onderdrukking en benadeling van ander het gelei tot die bevrydingstryd (algemeen bekend    as die struggle). Dit het die land onstabiel en onveilig gemaak. In 1964 is Nelson Rolihlahla Mandela (gebore 1918) gedurende die Rivoniaverhoor aan hoogverraad teen die apartheidstaat


skuldig bevind. Hy is lewenslange tronkstraf opgelê. Vandag word Mandela wêreldwyd vereer en gerespekteer as politieke vryheidsikoon en geliefde leier, bekend as Madiba.
Teen die agtergrond van Suid-Afrika se apartheidsgeskiedenis en Mandela se rol in die stryd teen apartheid, word in hierdie artikel ondersoek ingestel na hoe die Suid-Afrikaanse konseptuele kunstenaar Willem Boshoff (gebore 1951) in sy installasie Secret Letters (2003) wêreldgebeure vanaf 1964 tot 1990, die tydperk wat Mandela in die tronk was, aan hom “vertel”. Terselfdertyd poog die kunstenaar om aanskouers ‘n idee te gee van die eensaamheid wat Mandela tydens  sy tronkstraf moes verduur. Die ondersoek word onderneem vanuit ‘n postkoloniale teoretiese raamwerk met toespitsing op die invloed van die rassebegrip en die ontwikkeling van die begrip Christelik gedurende die apartheidsera. Albei hierdie aspekte se wortels kan gevind word in Britse kolonialisme in Suid-Afrika.
Eerstens word ‘n bondige oorsig gebied oor die relevante historiese gebeure gedurende apartheid met Nelson Mandela van die African National Congress (ANC) as die sentrale figuur. Hierna word postkolonialisme as die teoretiese raamwerk vir die artikel geskets. Dit word opgevolg deur ‘n beskrywing van die visuele vormtaalelemente van Secret Letters (2003) en daarna word die installasie geïnterpreteer vanuit die teoretiese raamwerk. In hierdie interpretasie word die apartheidskonteks van die land in aanmerking geneem. Die artikel sluit af met perspektiewe op die verhouding tussen kuns en samelewing.



Die wyd-gehuldigde persepsie dat slegs Afrikaners vir rassediskriminasie in Suid-Afrika verantwoordelik was en dat blanke Engelssprekende Suid-Afrikaners “onskuldige slagoffers” was en teen hulle sin daardeur bevoordeel is, is misplaas, soos blyk uit Worden (1994: 66), Arnold (2005: 330-333) en Dubow (2006):
Thus, although the English-speaking establishment and its institutions were in reality often highly conservative during the apartheid era, these became indelibly associated with “liberalism”.	Indeed,
English-speaking South Africans have long managed the trick of defining everyone else in the country as racially or ethnically “other” – while blithely assuming their own identity to be somehow “normal” and therefore not suitable for deep investigation. In a post-apartheid and post-colonial world this position is becoming less and less tenable (Dubow 2006: 11-12).

Vir ‘n lang tyd is Suid-Afrika deur die internasionale gemeenskap verdoem vir sy apartheidsbeleid en is gepoog om die voormalige NP-regering deur middel van sanksies en boikotte te dwing om van dié beleid af te sien. Arnold (2005: 332) verdeel apartheid in drie periodes of fases:
(i) 1948-1961: die vestiging van klassieke of grand apartheid, wat eindig met die Sharpeville- opstand in 1960 en Suid-Afrika se onttrekking aan die Statebond in 1961; (ii) 1961-1976: die tydperk van groeiende isolasie van Suid-Afrika namate die dele van Afrika noord van Suid- Afrika onafhanklikheid verkry het; (iii) 1976-1994: die tydperk sedert die Soweto-onluste1, ‘n periode van toenemende stryd om aan apartheid vas te klou tot dit onvermydelik was om ‘n onderhandelende skikking te bereik.
Aanvanklik het die verset teen apartheid uit vreedsame protesoptogte bestaan. In 1956 het ongeveer 20 000 vroue byvoorbeeld ‘n optog na die Uniegebou in Pretoria gehou om    teen die paswette2 te betoog. Die betoging is gereël deur die Pan African Congress (PAC), asook ‘n vrouekomitee verteenwoordigend van swart, bruin en Indiërvroue-organisasies en  die wit, liberale Black Sash-vrouevereniging. Die protes teen die paswette en later ook die
instelling van minimumlone, het geleidelik landwyd uitgekring en uiteindelik uitgeloop op die opspraakwekkende en tragiese Sharpeville-betoging (Arnold 2005: 333; Worden 1994: 105).
‘n Groot groep ongewapende swart mense het op 21 Maart 1961 by die polisiekantoor in Sharpeville, ‘n swart woonbuurt buite Vereeniging, vreedsaam teen die paswette betoog. ‘n Wit polisieman se vrees het meester van hom geword, en toe hy op die skare begin skiet, het al die polisiemanne in die gebou op die skare losgebrand. 69 mense is dood en ongeveer 182 gewond (Worden 1994: 100-101; Arnold 2005: 50; Marschall 2010: 65).
Suid-Afrika het op 31 Mei 1961 onder die NP-regering ‘n Republiek geword en die land is uit die Britse Statebond onttrek. Verskeie versetorganisasies, soos die ANC, die PAC en die Suid- Afrikaanse Kommunistiese Party (SAKP) is verbode verklaar (Worden 1994: 137; Arnold 2005: 737). Aangesien passiewe verset en protesoptogte nie daarin kon slaag om die NP te oortuig om van apartheid af te sien nie, het versetorganisasies besluit om tot binnelandse terreuraanvalle oor te gaan. Vir hierdie doel het sowel die ANC as die PAC militêre vleuels gestig. Mandela was die leier van die ANC se Umkontho we Sizwe (akroniem MK; Spies van die Nasie) wat in 1961 gestig is. Die PAC se militêre vleuel is Poqo (Blacks only) genoem (Thompson 2006: 205, 264-265; Giliomee 2003: 522-523, 533, 630). Honderde mense is in aanhouding sonder verhoor geplaas en wetgewing teen opposisie teen apartheid is verskerp.
In 1963 het die polisie ‘n klopjag op die hoofkwartier van MK in Rivonia uitgevoer. Hulle het op belangrike dokumentasie afgekom het wat gedui het op sabotasie en ander planne om die NP-regering omver te werp. Mandela, Govan Mbeki, Walter Sisulu, Ahmed Kathrada en ander versetleiers is van hoogverraad aangekla en skuldig bevind omdat hulle terreurdade sou gepleeg het teen ‘n wettige regering (Arnold 2005: 333-334). Mandela is lewenslange tronkstraf opgelê en na Robbeneiland, die maksimumsekuriteitsgevangenis, gestuur. Die ANC se hoofbestuur het in ballingskap gegaan en uiteindelik vanuit Londen ‘n internasionale veldtog teen apartheid begin loods (Arnold 2005: 333). Swart verset is ook plaaslik voortgesit deur die skep van geheime strukture wat binnelandse onrus aangeblaas het en geweld en terreurdade onder leiding van MK en Poqo gepleeg het (Slabbert 1999: 33, 75-76).
Slabbert (1999: 75) verduidelik dat in die 1970s en 1980s ‘n duidelike revolusionêre strategie in die struggle uitgekristalliseer het. Hierdie strategie het bekend gestaan as die National Democratic Revolution en het bestaan uit die (i) gewapende stryd, (ii) aanmoediging tot internasionale isolasie van Suid-Afrika deur middel van sanksies en boikotte, (iii) ondergrondse binnelandse aksies soos geweld en terreurdade en (iv) binnelandse massamobilisasie deur onluste en boikotte. Verskeie frontorganisasies van die ANC, soos die United Democratic Front (UDF), die Mass Democratic Movement (MDM) en die Congress of South African Trade Unions (COSATU) is in die tagtigerjare gestig (Worden, 1994: 136-137; Arnold, 2005: 733-736, 593-597). Slabbert (1999: 18) maak die insiggewende opmerking dat die volhardende pogings van die NP-regering om apartheid in stand te hou, toenemend die vorm van “geritualiseerde waansin” aangeneem het.
Die eerste werklike demokratiese verkiesing in Suid-Afrika se geskiedenis het plaasgevind op 27 April 1994. Die verkiesing is voorafgegaan deur die ontbanning van die talle verbode organisasies in 1990. Mense wat aangehou is as gevolg van hul deelname aan die struggle      is ook mettertyd vrygelaat. Op 11 Februarie 1990 is die belangrikste figuur en gesig van die struggle, Nelson Mandela, na 27 jaar in tronke op Robbeneiland, in Pollsmoor en die Victor Verstergevangenis vrygelaat (Worden 1994: 137; Arnold, 2005: 737
‘n Konstitusionele skikking is deur die NP-regering onder leiding van F.W. De Klerk (die laaste staatspresident van die apartheidsera) en die ANC onder leiding van Mandela bereik. Hierdie vreedsame onderhandelings3 het ‘n bloedige burgeroorlog verhoed, soos blyk uit die opmerking van Swillling (1999: 291-292) dat “apartheid was talked out of existence”. Welsh (1998: 509) omskryf die oorgang metafories: “South Africa emerged from the shadow of apartheid, badly injured, but alive”. Sodoende is ‘n einde gebring aan ‘n wit minderheidsregering toe die ANC wat oorwegend uit swart mense bestaan het, die verkiesing gewen het. Mandela het die land se eerste demokraties-verkose staatspresident geword (1994-1999).
‘n Belangrike aspek wat dikwels misgekyk word ten opsigte van die inperking van vryheid gedurende apartheid, is dat selfs die wit Afrikaners en Engelssprekendes as die elitegroepe wat deur Britse kolonialisme in Suid-Afrika agtergelaat is, ook onvry was, alhoewel in ‘n mindere mate. Hulle was deur wetgewing aan bande gelê ten opsigte van keuse van huweliksmaats en sosiale omgang met mede-Suid-Afrikaners van kleur, asook wat hul woonbuurte betref. Verder was wit mense sodanig deur apartheid gekondisioneer dat hulle byvoorbeeld nie in swart woonbuurte gaan woon het of daar gekuier het nie. Sowel wit as swart het hulle in ‘n onvrye omgewing bevind.


Die belangrikste dryfvere agter kolonialisme sedert ongeveer die laat sewentiende en vroeg agtiende eeue was hoofsaaklik kommersiële gewin en eie bevoordeling. Hierdie dryfvere het volgens Alter (1994: 1) en McLeod (2000: 7-8) aanleiding gegee tot koloniale uitbreiding   van Europese moondhede se vestiging van kolonies in Asië, Afrika en ander wêrelddele. Dit het met ander woorde gegaan oor die beheer en skep van markte vir Westerse gewin met die gepaardgaande ekonomiese uitbuiting van gekoloniseerde lande. Hierin sien McLeod (2000: 7) ‘n verband met kapitalisme, want kolonialisme en die latere kapitalisme het as gemeenskaplike ondersteuningsisteme vir mekaar gedien. Die tradisie van kommersiële gewin en eie bevoordeling is in die apartheidsera flink voortgesit, soos blyk uit Terreblanche se skerp kritiese taksering:
Die blatante rasse-ideologie van segregasie het destyds groot ondersteuning van al twee blanke bevolkingsgroepe (wit Afrikaans- en Engelssprekendes) ontvang: die imperialistiese ideologie in Brittanje het die Britse empire soos ‘n gekwetste buffel laat voortstrompel; en die ideologie van rasgebaseerde laissez faire-kapitalisme het ekonomiese groei voorgehou as werktuig tot aardse heilsaamheid, selfs al is hongerlone aan Afrikaan-arbeiders betaal (Terreblanche 2010: 12).

Die oordra van Westerse kulturele waardes wat met imperiale kolonialisme gepaard gegaan het, het noodwendig gelei tot rassediskriminasie en dominasie. Dit het die verhouding tussen die koloniale subjek (bv. die imperiale amptenaar afkomstig uit die “moederland”) en die objek (die “inboorling” of sogenaamde native wat onmiddellik ook “onbeskaafd” geïmpliseer het), beïnvloed. Vanweë die beskouing van gekoloniseerde inheemse mense as kru, onmondig en onbeskaafd, is geglo dat hulle nie in staat is tot die behartiging van gekompliseerde funksies van die moderne staat nie en dat hulle ook nie ontwikkeld genoeg was om beheer oor hulle land, grond en selfs hulle eie lewens te neem nie (vgl. Bhabha 1985: 155e.v.; Ghandi 1998: 8-9; Said 1995: 78-91). Die Britte het voor die twintigste eeu op soortgelyke wyse oor die Afrikaners gedink en die Afrikaners het op hulle beurt voor en tydens apartheid so oor die swart mense gedink (Giliomee 2003: 33, 280; Dubow 2007: 54-55). Hierdie beskouinge is gehuldig om om die voortbestaan van die Westerse “natuurlike” en “primêre” kultuur as dié wêreldperspektief te verseker.
Kolonialisme as ‘n opvoedingsprojek om die “beskawing” na gekoloniseerde lande te bring, is op hierdie wyse geregverdig (Bhabha 1991: 5). Die “beskawing” wat na gekoloniseerde lande uitgedra moes word, het nie alleen die Westerse kulturele en sosio-politieke goedere behels nie, maar ook die Christelike geloof ingesluit (Hastings 1997: 6; Conversi 2007: 17). Gedurende die koloniale era was nasionalisme vasgelê in Joods-Christelike waardes en hierdie oortuigings het versprei na lande en kontinente waarin die Christendom nie toe voorgekom het nie. Smith wys daarop dat dwarsdeur die Anglo-Saksiese periode, “[t]his biblical and providentialist reading of history provided the framework for a sense of English ethnic chosenness, long before the Reformation” (Smith 2004: 117).
Giliomee (2003: 17, 41) wys daarop dat die woord Christen sedert die vroeg sewentiende eeu toenemend as ‘n sinoniem vir wit, Westers en beskaafd gebruik is, en die woord kaffir4 as sinoniem vir swart, primitief, onbeskaafd en heidens. Die kleurkwessie is verder beklemtoon deur die kulturele meerderwaardigheid van Christene teenoor heidene. Dit was veral die gedrukte religieuse literatuur, insluitend die vertaling van die Bybel in die moedertaal, wat in die Westerse geskiedenis ‘n sleutelrol in die opwekking van nasionale gevoelens gespeel het (Conversi 2007: 20).
Bogenoemde koloniale opvattinge met betrekking tot ras en die Christelike geloof was belangrike stimuli vir Afrikanernasionalisme en het in ‘n groot mate vorm gegee aan apartheid. Hastings (1997: 4) wys byvoorbeeld daarop dat die vertaling van die Bybel uit die oorspronklike Hebreeus of Grieks in die moedertaal van ‘n volk aanleiding daartoe kon gee dat die lesende publiek hulleself begin beskou as ‘n uitverkore volk. Conversi (2007: 20) is oortuig dat die konsep van ‘n beloofde en heilige land oorgedra is in alle belangrike nasionale bewegings wat óf etnies óf beskawingsgedrewe was.
Die Afrikaners bied ‘n klinkklare voorbeeld van hierdie analogie. ‘n Mens sien dit in verwysings na byvoorbeeld die Groot Trek (1838), die Slag van Bloedrivier (16 Desember 1838), en Afrikanerweerstand teen Britse oorheersing tydens die Eerste Vryheidsoorlog (1880- 1881) en die Anglo-Boereoorlog (1899-1902). Sulke lyne word getrek deur onder andere te verwys na die Israeliete se epiese trek deur die woestyn na die beloofde land, die bied van kragdadige weerstand teen vyande en reaksies wanneer die nasie bedreig word, gehoorsaamheid aan “rigters” of leiers en beproewinge wat die nasie se getrouheid toets (vgl. Smith 2004).    Ek illustreer my standpunt aan die hand van uittreksels uit toesprake van dr. H.F. Verwoerd (1910-1965) voormalige eerste minister (1958-1965) van Suid-Afrika, bekend as die argitek van apartheid:
Ons weet ons is ... fondamentlêers soos die helde van Bloedrivier. Daarom bou ons op die enigste rots van nasies, nl. die geloof en dieselfde reddende Hand wat Bloedrivier aan ons voorvaders besorg het.
... Die volk van Suid-Afrika is hier geplant ... vir die ontplooiing van Afrika en vir die vooruitgang van die Christendom ... tot die heil van die ganse mensdom.	Ons is bereid dat die nie-blankes  in
Suid-Afrika ook vir hulself ontwikkelingskanse moet kry	Ons wil apartheid nie teweegbring met
die swaard nie maar met die goedhartige hulp van die blankes wat in die land is (Verwoerd, in Pelser, 1963: xix, xx, 16, 193).

Sover dit die semantiese logika van begrippe soos “ons  gun hulle	” en “met die goedhartige
hulp van die blankes ...” betref, is klaarblyklik nie besef dat hierdie woorde ruimhartigheid teenoor kortsigtige onderontwikkeldheid veronderstel nie. Inherent in hierdie stelwyses is ‘n tipe morele hiërargie aanwesig wat aan die een wat die vergunning verleen, die voordeliger en sterker morele posisie gee. Verder is hierdie opmerkings ook tekenend van die paternalistiese
verhouding tussen wit en swart wat nooit op gelykheid gegrond was nie. Swart mense is as onderdanige en onmondige kinders onder “vaderlike” toesig beskou.
Alhoewel die Christelike nasionale identiteit van Afrikaners vroom, nederig en gehoorsaam aan God se eise geklink het, was daar geen getuienis van watter aard dat die opdrag van God self afkomstig was nie. Dit was ‘n blote analogie wat tussen Afrikaners en die Ou-Testamentiese Israel as verbondsvolk getrek is. Gevolglik het hierdie “opdragte” van God terselfdertyd geïmpliseer dat die beskouings onbevraagtekenbaar is, aangesien die opdrag van God self kom.
In hul identifikasie met die Britse kolonialiste het wit Afrikaners as die elitegroep wat deur kolonialisme agtergelaat is, voortgebou op die rassebegrip van die Britse koloniale era soos wat dit aanvanklik in die Kaapkolonie gehuldig is en later na die hele Suid-Afrika uitgebrei is. Tweedens het die ontwikkeling van die begrip Christelik in die konteks van kolonialisme en apartheid ‘n inhoud gekry wat regstreeks ingedruis het teen die “oorspronklike”4 formulering van die Christelike leer, naamlik nederigheid voor God, dankbaarheid teenoor God vir verlossing, en diensbaarheid aan God en sy skepping. In die konteks van kolonialisme en apartheid het die begrip Christelik dieselfde patologie as kolonialisme en apartheid begin vertoon.
Kolonialisme en later apartheid het klaarblyklik gebuk gegaan onder die sogenaamde plig tot behoud van die beskawing en die Christelike geloof ter wille van vooruitgang en die handhawing van “beskawingsnorme”. In werklikheid was dit die belange van die heersersklas (in hierdie geval wit mense) wat verseker moes word en het dit eintlik gegaan oor die behoud van die volk (nasie) of party, wat die draer van die historiese idee geword het. Om van identiteit te verander sou die ondergang van die volk (nasie) of party beteken het. Wit oorheersing tydens kolonialisme en apartheid was volgens wit mense se oortuiging gegrond op en geregverdig deur die Christelike geloof. In hul aanvaarding van ‘n Christelike identiteit was Britse kolonialiste en wit Afrikanernasionaliste oortuig van hul geroepenheid as uitverkore volkere (Hastings 1997: 4; Smith 2004: 17; Giliomee 2003: 17, 41 Du Toit 1983: 922 e.v.; Hexham 1980: 386-40). Gevolglik was hulle verbind tot gehoorsaamheid aan ‘n Hoër gesag se sogenaamde natuurwette. Hierdie natuurwette was egter mensgemaakte historiese bepalings ten opsigte van byvoorbeeld rasse-onderskeid en -suiwerheid, asook die bestaan van ‘n “natuurlike” heersersklas-aristokrasie.
Om die gekose installasie van Boshoff vanuit ‘n postkoloniale teoretiese raamwerk teen die agtergrond van die apartheidsera te kan lees en interpreteer, is dit vervolgens eers nodig om die installasie aan die leser te beskryf.


Secret Letters (2003) bestaan uit tien ongeveer deurgrootte wit skilderdoekpanele wat direk langs mekaar gehang is en saam 8,5m breed is.



In die boonste linkerhoek van die eerste doek staan daar in handskrif in swart Letters geskryf, 11 Junie ‘64 tot 12 Jan. ‘67 en aan die regterkant bo, No. 1. Op die tweede paneel is op soortgelyke wyse links bo geskryf 13 Jan. ‘67 tot 21 Aug. ‘69, en regs bo, No. 2. Die derde paneel bevat links bo die datums 22 Aug. ‘69 tot 13 Apr. ‘72, met die nommer van die paneel regs bo. Hierdie opeenvolging van datums en nommers strek tot die tiende paneel, waarvan die heel laaste datum op die paneel 11 Feb. ‘90 is.



Al die panele is vol klein gaatjies waarin opgefrommelde vierkantige klein wit doeke, wat  soos papierrosette of opgefrommelde stukkies papier lyk, gedruk is. Al die rosette bevat klein gedrukte teks, maar dit is onmoontlik om dit te lees vanweë die klein lettertipe en ook die feit dat dit opgefrommel in die klein gaatjies gedruk is.
Tussenin is op wit kaartjies in swart Letters – duidelik leesbaar – verskeie datums gedruk wat dateer vanaf 1964 tot 1990. Daar is altesaam 9 377 van hierdie rosette en kaartjies oor die tien panele versprei.


Secret Letters (2003) is een van die talle konseptuele taalgebaseerde installasies van Boshoff waarin sy liefde vir taal en sy worsteling met magskwessies duidelik blyk. In hierdie installasie gebruik hy as sy materiaal taal in samehang met die historiese narratief van Mandela teen die agtergrond van die apartheidsera van die land. Die kern van die installasie is die 27 jaar wat Mandela agter tralies deurgebring het.
Die getal 9 377 wat die aantal rosette en kaartjies is, is betekenisvol – dit is die totale aantal dae wat Nelson Mandela in die tronk deurgebring het. Daar is met ander woorde ‘n brief en ‘n datumkaart vir elke dag van sy tronkstraf nadat hy saam met ander lede van die ANC in 1964 weens hoogverraad in hul stryd teen apartheid skuldig bevind is. Die eerste datum, 11 Junie 1964, was sy eerste dag in die gevangenis en die laaste datum, 11 Februarie 1990 is die dag waarop hy na 27 jaar uit die Victor Verstergevangenis vrygelaat is.
Alhoewel Boshoff in sy installasies van realistiese vormtaalelemente soos woorde, datumkaartjies en laprosetbriewe gebruik maak, is sy estetiese vormgewing nie in die eerste plek gerig op realistiese of mimetiese uitbeeldings van gebeurtenisse (in hierdie geval van ‘n historiese narratief) nie. Hy beeld nie ‘n realistiese toneel uit van Mandela agter tralies nie. Sy artistieke interpretasie en visuele vormgewing kom konseptueel en metafories tot uitdrukking.
Soos uit die titel afgelei kan word, het hierdie installasie te make met die oordra van inligting deur middel van geheime briewe. Omdat hulle aan hoogverraad skuldig bevind is, was Mandela en die ander politieke gevangenes nie toegelaat om in die tronk enige briewe of koerante te ontvang nie (Siebrits 2007: 30-31). Die kunstenaar bring Mandela deur geheime briewe op hoogte van wat in die wêreld gebeur het waarvan hy nie die nuus eerstehands kon kry nie, Nuusgebeure, “… from the earth-shaking to the utterly mundane …” (Vladislavic 2005: 98) is in swart ink op die wit rosette gedruk, opgefrommel en in die gaatjies gedruk. Carew vang die omvang van die weerhouding van belangrike politieke, sport- en ander nuusgebeure van Mandela soos volg vas:
… the day in October 1964 when Kenneth Kaunda became president of post-Colonial Zambia. … Martin Luther King’s assassination on April 4, 1968 … the moon landing on July 20, 1978. … April 1 1965 when John Harris, the Johannesburg Station bomber sang “We shall overcome” at his hanging.
… Jackie Stewart winning the grand prix at Kyalami on January 1 1969, musical records such as Gene Rockwell topping the South African charts with Heart in December 1964 … the birth of South Africa’s first sextuplets on January 11 1974… .(Carew 2003: 19).

Vladislavic (2005: 34, 98) bied ‘n meer persoonlike blik op die informasie wat van Mandela weerhou is en hom sodoende van herinneringe ontneem het. Hy koppel Mandela se ervaring van gebrekkige persoonlike herinneringe buite die tronk aan die kunstenaar se persoonlike herinneringe van wat hy (Boshoff) op spesifieke dae gedoen het. Vladislavic vertel byvoorbeeld dat Boshoff op 31 Mei 1983 een van 6 637 atelete was wat die bekende Comrades Marathon tussen Pietermaritzburg en Durban voltooi het. Boshoff het ‘n silwer medale verwerf vir sy  tyd van 7 uur 26 minute en 29 sekondes waarin hy die wedloop voltooi het. Die vraag wat die outeur homself afvra, is wat Mandela op 31 Mei 1983 gedoen het terwyl Boshoff gehardloop het en duisende toeskouers langs die pad en op televisie die wedloop dopgehou en die deelnemers aangemoedig het.
Die briewe met nuusgebeure vul as ‘t ware die gevangene se kalender aan. Dit “bied” aan die gevangene die inligting wat van hom weerhou is tydens sy gevangeneskap en waartoe ander mense buite die tronk toegang gehad het. Kortom, dit was inligting wat deur ‘n groot verskeidenheid media vrylik beskikbaar was en waarvan die meeste aanskouers geweet het – gevolglik hoef hulle nie die geheime briewe te lees nie. Die kunstenaar verduidelik aan Siebrits dat hierdie installasie nie net gaan oor dit wat in die openbaar aan mense bekend was maar wat “geheime” vir Mandela was nie, “ but is also about the passage of time, providing a record and some sense of how Nelson Mandela and other political prisoners like him survived” (Siebrits 2007: 31).
Sodoende kom ‘n mens onder die diepe besef van hoe swaar Mandela en andere soos hy gestraf is omdat hulle ‘n onregverdige bedeling teengestaan het en omdat hulle hul behoeftes aan ‘n beter lewe wou uitleef. Wat hierdie inligting en geheime briewe impliseer, is dat die installasie inspeel op nie net ‘n gebrek aan inligting soos wat die titel aandui nie, maar ook    op ‘n gebrek aan vryheid. Beide hierdie aspekte impliseer eensaamheid vanweë gebrekkige kommunikasie met geliefdes en ander mense buite die tronk, asook eentonige tydverloop en tyd wat verlore gaan.
Die aanskouers, insluitend die voormalige gevangenes, word deur hierdie installasie gekonfronteer met kollektiewe herinneringe oor apartheid en die gepaardgaande worsteling met die gevolge van ‘n hartelosie ideologie. Bykomend moet die konfrontasie met kollektiewe gevoelens van skuld van wit aanskouers nie buite rekening gelaat word nie. Die onleesbaarheid van die opgefrommelde geheime briewe word geaksentueer deur die duidelik-leesbare handgeskrewe datums en die datumkaartjies wat tussen die briewe geplaas is (kyk figure 2 en 3). Tien genommerde panele met ‘n opeenvolging van datums en leesbare gedrukte kaartjies met van mundane en algemene tot politieke inligting, beklemtoon die “geritualiseerde waansin” waarin die apartheidsregering verval het in hul vasklou aan mag. Die aanskouers van Secret Letters word gekonfronteer met ‘n ongemaklike gevoel wanneer Mandela se eensaamheid     en afsondering, terwyl hy klippe op Robbeneiland moes kap, in herinnering geroep word: “Language, memories and history as well as sympathy with Mandela are the main issues in this work” (Carew 2003: 19).
Terwyl die meeste wit Suid-Afrikaners rustig met hul lewens aangegaan het, nie ten volle ingelig was oor die politieke toestand in die land nie en bitter min van hulle noukeurig kan onthou wat hulle op ‘n spesifieke dag gedoen het, het Mandela sy dae eensaam in die tronk deurgebring en in alle waarskynlikheid – soos die meeste gevangenes – sy “kalender” op sy selmuur aangebring om met die tyd te probeer tred hou.
Die manier waarop gevangenes probeer om met die verloop van tyd tred te hou in die tronk, was om elke dag wat hulle tronkstraf uitdien, ‘n vertikale strepie op ‘n muur te trek. Na ses dae word ‘n diagonale lyn deur die vertikale strepies getrek om een week af te sluit. Hierdie merke word gemaak op ‘n selmuur waar dit die minste sigbaar is. Sewe jaar in die gevangenis word deur hulle beskou as ‘n baie lang, bykans nimmereindigende en ewigdurende tydperk. Hierdie “nimmereindigende” tydperk van sewe jaar word deur die gevangenes ‘n neves genoem (Boshoff 2013; Siebrits 2007: 88). Vladislavic bied ‘n interessante perspektief op hierdie merke: “A handful of such signs is a cliche, cartoon shorthand for a prison cell; repeated precisely, exhaustively, they capture the immensity of the prison sentences endured by the Rivonia Trialists” (Vladislavic 2005: 98).
Die woord neves is die omgekeerde van seven, die Bybelse volmaakte getal. Die Oxford Dictionary beskryf die woord neves ook as ‘n uitgebreide periode van tronkstraf. Mandela en sy medegevangenes het lewenslange vonnisse, met ander woorde veelvuldige neves gekry. Deur sy estetiese vormgewing wys Boshoff daarop dat Nelson Mandela nie net een periode van neves in die tronk was nie, maar vir bykans vier neves, dit wil sê vir 27 jaar. Dit het letterlik beteken dat hy in die tronk sou sterf. Die volmaakte getal sewe roep ook ‘n Bybelse verwysing met betrekking tot vergiffenis op: Christene word opgeroep om hul naaste, diegene wat teen hulle ‘n onreg gepleeg het, sewentig maal sewe keer te vergewe (Matt. 18: 35).
Mandela het wêreldwyd – en veral onder Afrikaners – respek afgedwing met sy versoenende vergewe-en-vergeet-optrede. Dit het aan hom die bynaam Madiba besorg en tot gevolg gehad hy nasionaal en internasionaal as ‘n vryheidsikoon beskou word. Die kunstenaar (2013) vat Suid- Afrikaners se bewondering van Mandela soos volg saam: “He surprised all of us with his lack of bitterness after his four neves sentences and with his astute and accommodating leadership.”6 Wit Suid-Afrikaners was oor die algemeen verras deur die hand van vriendskap wat hy na hulle uitgehou het:
I told white audiences that we needed them and did not want them to leave the country. They were South Africans just like ourselves and this was their land too. I would not mince words about the horrors of apartheid but I said, over and over, that we should forget the past and concentrate on building a better future for all (Mandela 1994: 606).

Om die verlorenheid en eensaamheid van die tronkstraf vas te vang, het Boshoff bykomend twee etse met die titels Neves 1 en Neves 2 geskep wat uit die woord neves bestaan en herhaaldelik neergeskryf is. Hierdie etse het hy geskep vir die herdenking van Mandela se 85ste verjaardag. Die lyne wat die woord neves vorm, bestaan uit klein, miniskule lettertjies. Hierdie lettertjies bevat uittreksels uit Mandela se beroemde toespraak “I am prepared to die”, wat hy in die beskuldigde gelewer het nadat hy skuldig bevind is en tot lewenslange tronkstraf gevonnis is (Boshoff 2013; Vladislavic 2005: 68-69).
Die kontras in neves is interessant: die kunstenaar verbeeld sy afsku van apartheid konseptueel uit in miniskule klein lettertjies. Soos met die geheime briewe aan Mandela, is hierdie uittreksels uit sy toespraak ook vir die aanskouer onleesbaar. Waar die geheime briewe
se inhoud onleesbaar is vir sowel die aanskouers as Mandela, is hierdie toespraak se inhoud aan Mandela welbekend maar word die inhoud van die aanskouers weerhou.


Nie net is die lettertjies mikroskopies klein nie, maar die meeste van die Letters is ook verkeerdom geplaas sodat dit slegs deur die refleksie in ‘n spieël gelees kan word. Boshoff verduidelik sy werkwyse soos volg:
In them I wrote ... neves - with the back-to-front etching process fortuitously printing it backwards, to look a little like the original seven, almost legible, but with some Letters the wrong way around. In my work the lines of Letters in the word neves are made up of tiny sentences of which most of the Letters are in fact the wrong way around. One actually needs a mirror to read anything at all. The work is therefore a vague mirror, held up to acknowledge, in a small way, a great man’s perplexing life (Boshoff 2013).

In sowel Secret Letters as Neves 1 en Neves 2 spreek Boshoff op ‘n estetiese wyse konseptueel sy kritiek uit teen die NP se magsbeheptheid en wit mense se gebrekkige kritiese selfbewussyn tydens apartheid. Dit kom voor asof Afrikaners hulself nie werklik van kolonialisme bevry het nie. Hulle het hoogstens die rol van Britse kolonialiste oorgeneem. In hul magsgedrewenheid het Afrikaners die feit dat swart mense, net soos wit Afrikaners, slagoffers van imperiale kolonialisme was, misgekyk of geïgnoreer. Dit is in hierdie verband dat die kunstenaar in ‘n onderhoud met Siebrits stel dat “[t]heir (Afrikaners) resentment was vented on the blacks, who had had nothing to do with the wiping out of Boer families in the concentration camps” (Siebrits 2007: 28).
Swart mense is as sodanig as “afwykend” van die wit “norm” beskou dat hulle nie welkom was in die samelewing van die sogenaamde genormeerde wit bevolkingsgroepe nie. Gevolglik is hulle uitgeskuif. Hulle is ook nie beskou as individue met eie identiteite, nie, maar as ‘n homogene groep. Diegene wat hulle teen die apartheidsbeleid verset het, is as ongedissiplineerde opstandiges beskou wat uit die samelewing verwyder moes word. Mandela (1994: 199) maak die volgende insiggewende opmerking in sy outobiografie: “Prison not only robs you of your feedom, it attempts to take away our identity.”
Hulle is in tronke gegooi en hul organisasies is verban. In hierdie proses is hulle vryheid en toegang tot inligting van hulle ontneem. Die kunstenaar reageer op die “geritualiseerde waansin” waarin apartheid verval het. Hy doen dit op ‘n estetiese wyse deur sy keuse van materiaal en hoe hy sy materiaal manipuleer en aanwend. Kunswerke, in hul intrinsieke verband met die morele, is nodig om op ‘n verbeeldingryke manier die moreel-goeie voor te stel juis omdat die abstrakte begrip van die moreel-goeie nie in presiese logiese begrippe beskryf kan word nie.
Terselfdertyd kies die kunstenaar kant vir Mandela. Boshoff is van mening dat dit waansinnig is om ‘n mens te verdoem om sy lewe agter tralies deur te bring, suiwer op grond van dit wat sy of hy dink (Siebrits 2007: 88). Boshoff sluit hier aan by die mite van Madiba (mite in die sin van ‘n verhaal oor ‘n eksemplariese persoon) as ‘n onskuldige vryheidsikoon wat gely het vir sy ideale. Geen vermelding word gemaak van die feit dat Mandela ‘n stigterslid en leier van MK, die militêre vleuel van die ANC, was nie (Arnold 2005: 333; Thompson 2006: 205) wat verantwoordelik was vir die pleeg van binnelandse terreuraanvalle waarin baie onskuldige mense, insluitend kinders, ernstig beseer en selfs gedood is.
Verspreid tussen die belangrike en ander interessante nuusgebeure is bykomend ook nog gedrukte uittreksels uit toesprake van Mandela voor sy tronkstraf, asook uittreksels uit die toesprake van Oliver Tambo, wat op daardie stadium die leier van die ANC was terwyl Mandela die aanvoerder van MK was. Dit is vervolgens nodig om in meer diepte aandag te skenk aan die politieke inhoud van die briewe, asook na die kwessie van die geheime aard daarvan.
Wat die politieke inhoud van die briewe betref, is dit belangrik om in gedagte te hou dat nie net Mandela nie, maar alle Suid-Afrikaners, wit en swart mense, nie vrye toegang tot hierdie of ander soortgelyke toesprake gehad het nie. Trouens, as gevolg van die sensuurwetgewing in die land wat sedert 1963 drasties verskerp is, was sogenaamde opruiende toesprake en optredes, asook die werk van skrywers, sangers, kunstenaars en enige ander persoon wat apartheid gekritiseer het, dikwels verban. Ook die radio en pers, en sedert die laat sewentigerjare televisie, was onderworpe aan sensuur. Gevolglik was wit mense dikwels onkundig oor hoe hul swart (en bruin) medeburgers geleef en hoe hulle apartheid ervaar het (Worden 1994: 96; Thompson 2006: 284-285; Carew 2003: 19). Die intensiteit van die struggle en gepaardgaande binnelandse onrus en sabotasiedade, asook die optrede van die polisie tydens noodtoestande, is sorgvuldig uit die nuusmedia gehou en vir die openbare publiek weggesteek (Worden 1994: 96; Thompson 2006: 20). Hierdie nuusgebeure word nou in onleesbare, geheime briewe aan Mandela “geopenbaar”. Carew vat dit so saam: “(Secret Letters) not only generates sadness at the degree of Mandela’s loss but also indicates that he was not alone in being denied access to information” (Carew 2003: 19).
Alhoewel wit mense se vryheid ook ingeperk was, het hulle dit nie altyd so beleef nie. Die rede hiervoor sou kon wees dat hulle sodanig bevoordeel was dat hulle die eerste keuse (naamlik hoe die verdeling van rykdom en begrensing van woonbuurtes ensovoorts moes plaasvind) gehad het, en ook omdat hulle beperkings substantief minder was as dié van ander groepe. Wit mense het immers op die beste plekke gewoon, hulle het die beste skole en universiteite tot hul beskikking gehad, en die belangrikste ambagte is vir hulle “gereserveer”. Alle kompetisie om skaars bronne is uitgeskakel en wit mense kon en het die eerste snye van die spreekwoordelike koek vir hulleself gevat. Herinneringe aan die historiese narratief van die Afrikaners as die maghebbendes toon dat hierdie era juis gekenmerk is deur ‘n magstryd ten einde optimale voordele vir Afrikaners (en later ander wit mense in die land) te behou.
Boshoff bring die abstrakte begrip onvryheid tot visuele vergestalting deur opgefrommelde geheime briewe wat nie gelees kan word nie. Vanuit ‘n negatiewe konnotasie, roep die konsep “geheime” woorde soos geheimhouding op. In ‘n onvrye samelewing word mense genoop om ondergronds te sosialiseer, aangesien hulle bang is dat hulle uitgevang word. In so ‘n onvrye samelewing word inligting wat mense toekom, van hulle weggehou, of valse inligting en halwe waarhede word versprei. Die bestaan van mense wat aktief die politieke sisteem deur verset teenstaan, word ook geheim gehou. Dit is gedoen deur publikasies van wat hulle dink en sê, en selfs foto’s van hulle, te verbied.
Wanneer historiese narratiewe in die materiaal wat die kunstenaar gebruik ingebed is, dui dit op historiese gebeure uit ‘n verbygegane era, en word die materiaal as ‘t ware op hierdie wyse ingespan om ‘n voorstelling van ‘n groter geheel te kan maak. Dit is met ander woorde ‘n stuk verlede wat as oorgeblewe materiaal getuienis is van iets wat bykans of heeltemal vergete is. Sodoende is Boshoff se installasie nie mimeties of nabootsend van die historiese narratief nie. Sy taalgebaseerde installasies waarvan Secret Letters een is, bied nie net steun aan die onderdrukte nie, maar lê terselfdertyd die sosiale onregte bloot ten opsigte van die spanning tussen diegene wat vroeër as vanselfsprekend bevoorreg is teenoor diegene wat te nagekom is. Hy wys op ‘n esteties-bevredigende wyse verontregting uit, sonder om van enige afbrekende kodes gebruik te maak.


Die belang van hierdie installasie is myns insiens geleë in Boshoff se oopdekking van ‘n problematiese kyk op die samelewing gedurende die apartheidsera van die land deur die lens van Mandela se verhoor en gevangeneskap. Aan die wortel van apartheid was Afrikaners se aanvanklike herinneringe aan kolonialisme en hul latere identifisering met die kolonialiste as wit, Westers en Christelik. Dit het gelei tot ‘n gewaande Christelike Afrikanernasionalisme en
-identiteit wat volksnasionalisties en rasgebaseerd was.
In sy Secret Letters spreek die kunstenaar hierdie temas konseptueel aan sonder enige vorm van reproduksie of nabootsing van die historiese gebeure. Terselfdertyd vertolk die kunstenaar die rol van kritikus en aktivis teen apartheid Terwyl die inhoud van Secret Letters vir die kyker ‘n geheim bly, openbaar die installasie wel aan die aanskouer die slegte gevolge wat verset teen apartheid vir Mandela en sy medegevangenes ingehou het, en hierby inbegrepe die eensaamheid wat Mandela tydens sy tronkstraf moes ervaar het. Ten slotte vestig die kunstenaar konseptueel aanskouers se aandag op die diep persoonlike gevolge van die blinde ondersteuning van mag tydens die apartheidsera.
verskeie kunstenaars en navorsers vanuit verskillende dissiplines het saam aan hierdie projekte gewerk. Die drie projekte was Op die spoor van kreatiewe kreature [Tracking creative creatures] (2007–2009), ’n interdissiplinêre ondersoek van die kreatiewe
proses; Oor die einders van die bladsy [Transgressions and boundaries of the page] (2009– 2011), ’n interdissiplinêre ondersoek van ’n praktykgeleide navorsingsprojek deur middel van die kunstenaarsboek, en die huidige projek, Weerspieëling en weerklank: gesprekke oor tipografie, topografie en topologie [Reflective conversations: typography, topography and typology] (2012–2014). Terwyl die eerste projek hoofsaaklik kreatiwiteit ondersoek het, is die tweede en derde projekte van die begin af as praktykgeleide navorsingsprojekte gekonseptualiseer.
In ooreenstemming met internasionale tendense word praktykgeleide navorsing dikwels uitgevoer as ’n samewerkende aktiwiteit (Rust et al. 2007). Dit hou in dat in hierdie tipe projekte word ’n tema vanuit verskillende perspektiewe deur ’n groep deelnemers ondersoek. So ’n interdissiplinêre projek in ’n akademiese en tersiêre konteks lei daartoe dat vanuit verskillende perspektieween rigtings geleer word, endatontwikkelingplaasvindin sowel praktyk- as teoretiese kennis (Gray & Malins 2004: 21; Nowotny 2011: xxv). Volgens  Dean en Smith (2009: 20)  het sodanige kunsverwante projekte die potensiaal om ’n verskeidenheid navorsingsaktiwiteite te lewer, naamlik akademiese navorsing wat krities-teoreties van aard is, navorsing-geleide praktyk, waar die navorsingsteorie die praktyk rig, en praktykgeleide navorsing waar die praktyk die navorsing rig. In hierdie konteks dra sowel teoretici as praktisyns by tot kennis aangaande die tema wat ondersoek word.
Bykomend beskou Smith en Dean (2009: 9, 23–24) die universiteitsomgewing as ’n bevorderlike omgewing vir kreatiewe, intellektuele en finansiële uitsette, omdat so ’n omgewing stimulerend is vir die sikliese uitruiling van kennis deur ’n samewerkende groep mense wat oor verskillende vaardighede, kundigheid, ervaring en talente beskik. Hulle argumenteer dat kreatiewe praktyke op universiteitsvlak optimaal benut word wanneer dit aktief betrokke is   by ander interdissiplinêre navorsingsaktiwiteite, eerder as om geïsoleerd daarvan beoefen te word. Die verloop van die artikel is soos volg: Eerstens word die agtergrond en die konteks waarbinne die NWU-navorsingsprojekte uitgevoer is, bondig onder die loep geneem.  Dit word gevolg deur ’n ondersoek na praktykgeleide navorsing. Ten  einde ’n begrip te vorm   van die deelnemingsparadigma, word aandag geskenk aan die krities-teoretiese paradigma, gevolg deur ’n ondersoek na die deelnemingsparadigma. Die artikel sluit af met ’n bespreking van praktykgeleide navorsing binne die akademiese konteks en die verwantskap met die deelnemingsparadigma, waarna slotbeskouings volg.


Binne die konteks van die bogenoemde projekte deur die drie vakgroepe aan die NWU, asook in die konteks van hierdie artikel, behels kunsverwante praktykgeleide navorsingsprojekte
deur multi-praktisyns die samewerking van ’n aantal interdissiplinêre deelnemers wat ’n kunsverwante tema ondersoek aan die hand van praktykgeleide navorsing. Die grondliggende veronderstelling van hierdie projekte is om ’n verskeidenheid kunstenaars uit verskillende dissiplines uit te nooi om kunswerke vir ’n uitstalling met ’n voorafbepaalde tema te skep.   Die kreatiewe prosesse en kreatiewe uitsette (kunswerke of artefakte) dien as ’n katalisator vir verdere bespreking, verkenning en die skryf van artikels vir geakkrediteerde joernale vanuit verskillende vakdissiplines (vgl. Greyling & Marley 2009: 1–29; Greyling et al. 2012).
Vir die projek Oor die einders van die bladsy is byvoorbeeld 40 kunstenaars vanuit diverse kreatiewe velde en dissiplines, soos die visuele kunste, skeppende skryfkuns en grafiese ontwerpers, genooi om kunstenaarsboeke vir die projek te skep. Die deelnemers het kunstenaars en navorsers van die NWU se Potchefstroomkampus, die Universiteit van Johannesburg, en die Universiteit van Pretoria ingesluit. Die projek het ook verskeie ’n gemeenskapsdimensies gehad, die betrekking van skoolkinders uit Promosa in Potchefstroom, asook in samewerking met die Tambani-gemeenskapsprojek wat onder leiding van dr. Ina Le Roux in Venda geleë is. Die deelnemers se kunstenaarsboeke is in 2010 uitgestal by drie groepuitstallings, naamlik in Stellenbosch, Potchefstroom en Johannesburg.
Die Oor die einders van die bladsy-projek het getoon dat dit vir die skeppende dissiplines belangrik is om binne ’n volhoubare navorsingskonteks vir ’n eie posisie te onderhandel. Dit het ook geblyk dat die navorsingsparadigma waarin hierdie tipe praktykgeleide navorsingsprojekte val,  ruimte  moet  laat  vir  die  omskrywing  en  erkenning  van  kunspraktyke  en  versweë1    of ingebedde kennis [tacit knowledge] as erkende en tradisionele navorsingsuitsette deur middel van geskrewe artikels as tekstuele (ook genoem eksplisiete) navorsing. Wat hiermee bedoel word, is dat in ooreenstemming met die verskeidenheid navorsingsaktiwiteite wat Dean en Smith (2009: 20) identifiseer, die doel van hierdie praktykgeleide navorsingsprojekte wat deur multi-praktisyns aan die NWU gekonseptualiseer is, juis bedoel was om so ’n holistiese en non- reduksionistiese tematiese ondersoek te fasiliteer.
Om die navorsingsdoelwitte te bereik, is hierdie projekte in vier fases bestuur: Fase    een wat die konseptualisering, beplanning en voorbereiding behels het; Fase twee wat die kunsskeppingsproses was; Fase drie het kennisvoorlegging en die kommunikering van kennis behels, en Fase vier waarin die formalisering en disseminasie (verspreiding) van kennis plaasgevind het. Hierdie fases is spesifiek ontwerp ten einde die proses vanaf die uitstalling van die kreatiewe uitsette [Fase twee] waar die kreatiewe uitset as versweë kennis beskou word deur Fase Drie te fasiliteer na Fase vier wat die skryf van navorsingsartikels vir geakkrediteerde akademiese joernale behels. Dit is hierdie navorsingsartikels wat tradisioneel as erkende navorsingsuitsette gereken word. Wat die tweede projek, Oor die einders van die bladsy betref, was dit vanuit die staanspoor duidelik dat die insluiting van teoretiesgerigte dissiplines soos Kunsgeskiedenis, en skeppende, praktykgerigte dissiplines waaronder Grafiese Ontwerp en Skryfkuns, verskillende navorsingsbenaderings tot gevolg sou hê.
Alhoewel hierdie projekte gekonseptualiseer is as praktykgeleide navorsingsprojekte,    is min van die navorsingsartikels wat uit die eerste twee projekte gevloei het, spesifiek toegespits op praktykgeleide navorsing. Van die agt navorsingsartikels wat voortgevloei het  uit die eerste projek [Op die spoor van kreatiewe kreature/Tracking the creative creatures], is ’n artikel wat in die geakkrediteerde tydskrif Literator (2009: 1[30]) gepubliseer is, gebaseer op projekkontekstualisering (Greyling & Marley 2009: 1–29). Vier artikels sou beskryf kon word as ’n krities-teoretiese ontleding en interpretasie van die kreatiewe uitsette wat vir dieprojekuitstalling geskep is, byvoorbeeld dié van Swanepoel (2009: 31–54), Viljoen (2009:
55–76), Lotz (2009: 77–98) en Botha (2009: 99–124). Drie artikels spreek metodologiese kwessies ten opsigte van praktykgeleide navorsing aan, te wete Hattingh (2009: 125–148), Greyling (2009: 148–176) en Marley en Combrink (2009: 177–206).
’n Soortgelyke tendens is sigbaar in die tweede projek [Oor die einders van die bladsy], waarvan die navorsingsartikels wat uit die projek gevloei het, gepubliseer is in ’n tweede toegewysde uitgawe van die geakkrediteerde tydskrif Literator (2012 [33]: 1). In hierdie uitgawe, val agt van die twaalf navorsingsartikels binne ’n krities-teoretiese raamwerk, naamlik dié van Swanepoel, Paton, Swanepoel en Goosen, Combrink, Van der Walt, Botha, en Le Clus-Theron. Twee van die artikels fokus op die bestuur en metodologiese aspekte van praktykgeleide navorsing (Marley 2012; Swanepoel & van der Westhuizen 2012) en twee vestig wel die aandag op praktykgeleide navorsingsmetodologieë maar kan nie as streng gesproke praktykgeleide navorsing vanuit ’n ingeligte kunsperspektief beskou word nie (Greyling 2012; Kleyn 2012). Slegs een artikel, The diary of Bertha Marks as a heterotopia, as articulated in the artwork, The Futility of Writing 24-Page Letters (Farber & Dreyer 2012) in hierdie spesifieke Literator (2012 [33]1) kan beskou word as ’n teoretiesingeligte ondersoek van praktykgeleide navorsing.
Die artikel van Greyling (2013), getiteld Tinboektoe toe: ’n ruimtelike ontdekkingsreis wat in ’n latere  uitgawe  van  Literator  gepubliseer,  bied  moontlik  die  beste  voorbeeld  van ’n navorsingsartikel wat spesifiek gerig is op ’n teoreties-ingeligte praktykgeleide navorsingsondersoek van die eie praktyk. In hierdie artikel stel Greyling dat dit belangrik is om ’n ruimte te skep waarbinne navorsing in kreatiewe dissiplines binne die universiteitskonteks bevorder kan word. Sy stel dat dit daarom nodig is om die uitdagings en moontlikhede van praktykgebaseerde navorsingsbenaderings te ondersoek en te verstaan. In hierdie verband verwys Greyling na die eksperimentele en unieke aard van kunstenaarsboeke, asook die verskeidenheid werksaamhede wat deel van die skeppingsproses is. Dit kan ’n verhoogde bewussyn van die kreatiewe proses meebring, en ook ’n ruimte vir besinnende nadenke bied.
In lyn met bogenoemde bevindinge ten opsigte van die aard van die navorsingsartikels is alle aanduidings [soos afgelei uit die voorbereidende navorsingswerkswinkels, vergaderings en samesprekings in die vorm van colloquiua] dat die artikels vir hierdie uitgawe van die South African Journal of Art History die heersende neiging sal voortsit, naamlik dat ’n meerderheid artikels binne ’n krities-teoretiese raamwerk sal val. Dit laat die vraag ontstaan waarom so min kreatiewe praktisyns praktykgeleide navorsing formaliseer, terwyl die projekte by uitstek ontwerp is om hierdie navorsingsmetode te akkommodeer. Wat nie buite rekening gelaat moet word nie, is dat kunshistorici byvoorbeeld – aangesien hulle nie self by kreatiewe prosesse betrokke is nie – binne ’n krities-teoretiese paradigma hul navorsing sal lewer. Kreatiewe praktisyns moet egter meer selfvertroue en vrymoedigheid neem om hul artikels as praktykgeleide navorsing te formuleer.
In hierdie artikel argumenteer ons dat die deelnemingsparadigma ’n geskikte paradigma is vir die uitvoering en ontwikkeling van praktykgeleide navorsing in kunsverwante projekte deur multi-praktisyns. Ons voer aan dat hierdie tipe projekte dikwels navorsing produseer wat inskakel in die krities-teoretiese paradigma wat nie as ’n geskik is om die persoonlike versweë kennisdimensie wat indiekreatieweproduksiemanifesteer, teakkommodeernie. Ons argumenteer voorts dat hierdie voorkeur van ’n krities-teoretiese paradigma moontlik kan saamhang met die kort tydsbestek waarin kreatiewe dissiplines in die universiteitskonteks geïntegreer is sedert 1994 tydens die samesmelting van technikons en universiteite in Suid-Afrika. Dit kom voor asof kreatiewe praktisyns bloot die mees gevestigde navorsingsbenadering, naamlik die krities- teoretiese benadering, aanvaar het vir hulle navorsing in die kreatiewe dissiplines. In die lig
hiervan argumenteer ons dat hierdie aanvaarding nie die resultaat is van ingeligte ondersoeke na wat die mees relevante benadering of navorsingsparadigma is nie. Dit kan eerder beskou word as ’n konformistiese posisie ten opsigte van ’n gevestigde navorsingskriterium.


Die behoefte om ’n relevante navorsingsparadigma vir praktykgeleide navorsing te identifiseer, is ’n internasionale en globale behoefte. In terme van navorsingsparadigmas  het  Guba  (1990), Lincoln (1990) en Guba en Lincoln (1994) in hul ondersoeke die positivistiese, post- posivitistiese, krities-teoretiese en die konstruktivistiese paradigmas ondersoek en oorweeg as moontlike paradigmas om alles te omvat. In kritiek op Guba en Lincoln, stel Heron en Reason (1997) egter dat ’n bykomende paradigma, naamlik die deelnemingsparadigma by die bestaande paradigmas gevoeg moet word. Hul motivering vir die skep van ’n bykomende paradigma  was hul oortuiging dat bogenoemde paradigmas te kort skiet en nie voldoende ruimte bied vir eksperimentele kennis nie. Die rede hiervoor is dat eksperimentele en praktykgerigte kennis verband hou met versweë kennis en reflektiewe praktyk. Onafhanklik van Heron en Reason het Gray en Malins (2004: 20) in hul Visualizing research na die paradigmatiese bogenoemde tabel deur Guba en Lincoln (1994: 78) verwys. Hierdie tabel het ’n beskrywing van die bestaande positivistiese, post-positivistiese, krities-teoretiese en konstruktivistiese paradigmas bevat. Gray en Malins het egter ’n vyfde, oop kolom bygevoeg met die opskrif getiteld Kunstige? (Artistic?) met ’n vraagteken as ’n nuwe opvolgende paradigma. Hiermee impliseer die outeurs dat nie een van die bestaande paradigmas geskik is vir praktykgeleide navorsing nie en dat ’n behoefte aan ’n vyfde paradigma bestaan waarin praktykgeleide navorsing kan tuishoort. Haseman (2006) en Biggs en Büchler (2011) het bykomend die behoefte vir ’n meer geskikte paradigma vir praktykgeleide navorsingwat die versweë kennisdimensie akkommodeer, uitgespreek.
Soos genoem, het die wyse waarop kreatiewe dissiplines binne die Suid-Afrikaanse universiteitskonteks geïntegreer is, ’n belangrike rol gespeel in die aanvaarding van ’n krities- teoretiese raamwerk deur kunsverwante dissiplines en Kunsgeskiedenis. Die kreatiewedissiplines het gevolglik probeer om binne hierdie heersende navorsingsparadigma te werk, in plaas daarvan om geleidelik ’n eie navorsingskultuur te ontwikkel. Hierdie situasie hou ’n epistemologiese krisis in, aangesien die krities-teoretiese paradigma nie die versweë kennisdimensie voldoende akkommodeer nie. Daarom beskou die outeurs [Marley en Swanepoel] die krities-teoretiese paradigma nie as die mees geskikte navorsingsparadigma vir praktykgeleide navorsing nie.
Twee beslissende aspekte is fundamenteel tot praktykgeleide navorsing waaruit die onversoenbaarheid met die krities-teoretiese paradigma ontstaan. Die eerste aspek is dat praktykgeleide navorsing ’n persoonlike artistieke proses behels. So ’n persoonlike proses is subjektief van aard en word vanuit ’n intrinsieke perspektief beskryf en verduidelik. Dit is nie die geval waar ’n objektiewe eksterne lees en interpretasies van kunswerke vanuit ’n spesifieke teoretiese raamwerk gebied word nie (Kjorup 2011: 28–33; Borgdorff 2011: 47–51). Dit beteken nie dat teorie nie ’n rol te speel het in die praktykgeleide navorsingsproses nie, maar eerder  dat die teorie afgelei word van, en gebruik word om die begrip van die praktyk te verklaar en te ondersoek. Die tweede aspek is dat die versweë kennis wat ingebed is in die artefak beskou word as van net soveel belang as die tekstuele eksegese in die kommunikasie en verspreiding van kennis. ’n Behoefte om anders oor navorsing te dink is geïdentifiseer wat praktykgeleide navorsing in ’n ander, meer gunstige navorsingsparadigma posisioneer (Biggs 2002: 4).
Dit wil dus voorkom of die projekte wat deur hierdie navorsingnis uitgevoer is, gemaklik sou inpas in die deelnemingsparadigma, aangesien hierdie paradigma geskik is vir praktykgeleide navorsing (vgl. Heron 1996; Heron & Reason 1997). Terwyl ons kennis dra van die feit dat die krities-teoretiese paradigma gegrond is in die ervaringsbegrip, bied die deelnemingsparadigma ’n meer subjek-objek-ontologie wat uit vier verwante modaliteite bestaan, naamlik die ervaringsbegrip, kreatiewe-aanbiedings-, proposisionele en praktykskennis (Heron & Reason 1997: 280). Gevolglik stel ons dat hierdie omvattende epistemologie ’n gestruktureerde benadering bied tot sowel die versweë as die eksplisiete kennisdimensies.
Om ’n nuwe navorsingsparadigma te aanvaar is geensins ’n eenvoudige saak nie. Heersende navorsingsparadigmas word in stand gehou en ondersteun deur ’n reeks institusionele kriteria en substrukture wat noodwendig afgebreek moet word in die proses om aan te beweeg na ’n nuwe paradigma. Tensy kreatiewe praktisyns die fundamentele grondslag van hul navorsing aanspreek, sal hulle nie in staat wees om praktyk en die verwante interpretasies van kreatiewe uitsette sentraal in hul navorsingsaktiwiteite te stel nie.
Om die bogenoemde stellings te staaf, word die volgende aspekte aangespreek. Eerstens bied ons ’n uiteensetting van wat praktykgeleide navorsing behels binne die konteks van hierdie praktykgeleide navorsingsprojekte deur multi-praktisyns. Daarna word die krities-teoretiese paradigma gekontekstualiseer ten einde ’n motivering te bied waarom dit problematies is om praktykgeleide navorsing- en praktyk binne hierdie paradigma tot verwerkliking te bring. Daarna word die deelnemingsparadigma onder die loep geneem as ’n moontlike alternatiewe, alhoewel geensins ’n onproblematiese plaasvervangende paradigma nie.
Praktykgeleide navorsing is op sigself nie ’n onproblematiese konsep nie. Navorsing binne die kreatiewe dissiplines sou beskou kon word as ’n spektrum van aktiwiteite met kreatiewe uitsette aan die een kant en suiwer tekstuele navorsingsuitsette aan die ander kant (vgl. Haseman 2006). Binne hierdie konteks verteenwoordig en akkommodeer die intermediêre sone verskillende kombinasies van versweë kennis (soos aangebied deur die artefak) en tekstuele uitdrukking. In so ’n intermediêre sone sal praktykgeleide navorsing ’n plek vind, alhoewel dit ’n nomadiese plek sal wees. Sodoende kan kuns sy beperkinge oorskry deur die artikulering en verduideliking van die artistieke praktyk in ’n verskeidenheid kommunikasiemodaliteite wat dit in staat stel om ’n bydrae tot die akademiese terrein te lewer. (Mäkelä & Routarinne, 2006; Durling & Niedderer 2007; Biggs & Büchler 2008; Borgdorff 2011; Scrivener 2009; Munro
2011).
Indien praktykgeleide navorsing geposisioneer word binne ’n toepaslike navorsingsparadigma, kan die akademiese milieu se grense verbreed word deur verskeie kennisvorme en praktykgeleide metodologieë te akkommodeer. Anders gestel, kreatiewe praktyk en akademiese kriteria kan sodoende verenig word in ’n navorsingsbenadering en bydra tot,  en verryking bied vir albei dissiplines (Borgdorff 2011: 44 vgl. Munro 2011). Praktykgeleide navorsing behoort gevolglik binne die akademiese konteks, maar behoort terselfdertyd nie beperk te word deur ’n vernouende en ontegemoetkomende konseptualisering van navorsing nie. Daarom moet praktykgeleide navorsing ’n skakel met tradisionele [tekstuele] navorsingsuitsette behou, maar moet dit sekere aspekte herbedink om die spesifieke aard van kreatiewe praktyk te behou (Sullivan 2006: 26).
Praktykgeleide navorsingsuitsette wat uitgevoer word binne die akademiese milieu as deel van ’n formele akademiese kwalifikasie, of wat deur ’n normale keuring- en evalueringsproses gegaan het, moet terselfdertyd aan die meganismes van akademiese verantwoordbaarheid
voldoen om as navorsingsuitsette gereken te word. Die kunswerk is ’n essensiële deel van die navorsingsuitsette, en moet ondersteun word deur ’n tekstuele navorsingsdokument waarin die konsep, argumente en navorsingsvoorstel gekontekstualiseer en verduidelik is. Kennis moet geneem word dat praktykgeleide navorsing behoort nie vasgevang te word deur bestaande akademiese kriteria nie, maar behoort ’n posisie te vind wat kreatiewe praktyk akkommodeer en toelaat om ’n bydrae tot kennisskepping te lewer. Gevolglik, en dit is belangrik, waarsku Scrivener and Chapman (2004) dat ’n mens nie die ware aard en karakter van kunsverwante navorsing in die konseptualisering- en skeppingsproses van oorspronklike artistieke produksies moet verloor nie. Navorsing binne hierdie konteks is gemoeid met die oorspronklike insigte  en gespreksbegrip ten opsigte van die kunste. Hiermee gaan Biggs (2002b: 23) akkoord en  stel verder dat kennis en begrip bevorder word deur die kombinasie van die kreatiewe uitsette en kennis wat inherent in die kunswerk is, asook die kritiese eksegese daarvan. In hierdie sin word die kreatiewe uitset beskou as ’n vorm van versweë kennis, terwyl die eksegese daarvan eksplisiete kennis behels.
In lyn met bogenoemde, is die outeurs in ooreenstemming met Farber (2010: 2) se stelling dat praktykgeleide navorsing ’n self-reflektiewe vorm van navorsing is waarin artistieke produksie/kunsskepping gesien moet word as sentraal tot die ondersoek. Volgens Farber behoort die kunspraktisyn ’n kritiese eksegese van die werk te voorsien en die kreatiewe uitset te posisioneer binne ’n wyer kontekstuele en historiese raamwerk.
Reflektering in en op die kreatiewe skeppingsproses deur die kunstenaar is ’n fundamentele deel van die navorsing. Bykomend behoort die navorsingsbevindinge versprei te word. Dit word gedoen deur ’n kombinasie van kennismodaliteite, wat die kreatiewe uitset en die eksegese daarvan insluit Dit beteken dat die ondersoekende navorsing nie deur ’n bepaalde hipotese of sentrale teoretiese stelling gelei word nie, maar wel deur reflektiewe praktyk (vgl. Biggs 2002b: 23; Mäkelä & Routarinne 2006).


Hierdie afdeling bied ’n kort oorsig oor die krities-teoretiese paradigma en dui aan waarom hierdie paradigma nie as ’n geskikte paradigma vir praktykgeleide navorsing beskou word nie. Dit beteken nie dat die lees en interpretasies van kunswerke nie relevant is in praktykgeleide projekte deur multi-praktisyns nie. Ons maak eerder die voorstel dat ’n meer relevante paradigma vir praktykgeleide navorsing bestaan wat langs die krities-teoretiese paradigma funksioneer. Hierdie dubbel-geartikuleerde paradigmatiese ondersoek sal volgens ons ’n meer holistiese verduideliking van praktykgeleide navorsing in die deelnemingsparadigma bied.
Oor die algemeen word die krities-teoretiese, konstruktivistiese en die deelnemingsparadigmas beskou as interpretatiewe paradigmas. Hiermee word nie bedoel dat hierdie paradigmas die “waarheid” as ’n feitelike weergawe onthul of aanbied soos in die geval van ’n natuurwetenskaplike induktiewe, positivistiese benadering nie. Binne hierdie paradigmas vind ons ’n bewuswording van die kompleksiteit van die werklikheid en hiermee saam dat interpretasies feilbaar en daarom oop is vir herondersoek en herinterpretasies. Hiervan is die neo- Marxiste van die Frankfurter Schule se kritiese teorie ’n klinkklare voorbeeld. Die Frankfurter Schule neem Marxisme as vertrekpunt om sosiale vraagstukke na die Eerste Wêreldoorlog     te ondersoek, maar stel dat die aard van politieke, ekonomiese en sosiale kwessies in Europa sodanig verander het dat dit op ’n wyer basis aangepak moet word. Die ouer [en ortodokser vorme van] Marxisme kon nou bloot ’n perspektief op die sosiale problematiek bied en moes
verder gevoer word (vgl. O’Connor 2000: iii). Een van die kernaspekte van die neo-Marxiste van die Frankfurter Schule is hul kritiek op die positivisme se eng opvatting van empirisme   as ’n metode van wetenskaplike ondersoek uit die natuurwetenskappe. Hierdie wetenskaplike benadering word onveranderd toegepas op die sosiale wetenskappe en gepaardgaande vraagstukke. Empirisme, gebaseer op ’n induktiewe benadering van ondersoek, impliseer vir die neo-Marxiste, soos verwoord deur Marcuse (1964: 176), dat mense nie mag dink nie, en absoluut op sogenaamde objektiewe en wetenskaplike “feite” moet staatmaak. Marcuse (1964: 172, 178) wys daarop dat in ’n empiries-induktiewe benadering gesoek word na algemene verskynsels en algemeenhede in die werklikheid – iets wat nie sommer so vir die sosiale wetenskappe geld nie. Die rede hiervoor is dat ’n samelewing nie ’n statiese fenomeen is nie, maar ’n voortdurende proses wat verandering impliseer. Hiervoor laat ’n induktiewe benadering nie voldoende ruimte nie (vgl. Snyman 1987: 163–164). Die neo-Marxiste poog om empirisme te vervang met ’n dialektiese ervaringsbegrip. Sodoende ontwikkel hulle hul Kritiese Teorie wat gebaseer is op ’n dialekties-teoretiese begronding wat spesifiek toegespits is op ’n ondersoek na die samelewing en sosiale vraagstukke (Horkheimer 1974: 42).
In dié konteks vorm die ervaringsbegrip van das Nichtidentische die basis van die neo- Marxisme se kritiese teorie en lê die grondslag vir die ontwikkeling van ander dialektiese teorieë soos feminisme en post-kolonialisme. Volgens Guba (1990: 23) en Borgdorff (2011: 48) word kritiese teorie gebruik as ’n oorkoepelende term wat kritiese teorieë soos neo-Marxisme, feminisme en en semiotiek insluit, om ’n paar te noem. Hierdie krities-teoretiese benaderings tot die interpretasie van kunswerke word paradigmaties gegroepeer binne die krities-teoretiese paradigma omdat hulle die objektiewe, empiriese kennisaansprake van die positiviste en post- positiviste verwerp.
Kritiese teoretici bevraagteken en dekonstrueer komplekse sosio-politiese, kulturele, historiese, etiese en genderkwessies deur middel van ’n geselekteerde teoretiese raamwerk (Guba 1990: 23). Die metodologiese benaderings wat deur die genoemde kritiese teorieë gesuggereer word, reflekteer die subjektiewe waardes  van  die  navorsers.  Afhangend  van die betrokke teoretiese perspektiewe, word ’n besondere agenda bevorder en daardeur word sekere individue [die sogenaamde ander of das Nichtidentische] bemagtig terwyl die “self”  [in magsposisies] ontmagtig word, in wat beskou kan word as ’n politieke daad (Guba 1990: 24; Lincoln 1990: 71). Dit kom daarop neer dat vanuit hierdie teoretiese perspektiewe die [voormalige] onderdruktes en oningeligtes bemagtig word tot ’n vlak van eie bewuswording wat hulle in staat stel om die wêreld te verander of te transformeer (Henning 2004: 23). Hierby inbegrepe is die inskakeling by,  en ’n krities-dialektiese proses van dekonstruering van ’n     ou of bestaande orde en die rekonstruering van ’n nuwe ervarings- en kennisbegrip. Krities- teoretiese benaderings verwerp die sogenaamde objektiewe waarheid en is agterdogtig jeens metanarratiewe en ander ideologiesgedrewe oneweredige magstrukture as die voorhou van ’n valse werklikheid en bewussyn. Guba beskryf dit soos volg:
… one might expect critical theorists (ideologists) to reject a realist posture. For if there is a real state of affairs then it seems unreasonable to argue that value positions that inquirers might take, could influence it. Moreover, a real reality requires an objective epistemological approach to uncover it – as positivists and post-positivists have claimed all along. But, for whatever reason, critical theorists (ideologists) have elected to believe in an objective reality – as the phrase commonly used by them, “false consciousness,” readily demonstrates because it implies that there is a “true consciousness” somewhere “out there,” or more likely, possessed by the inquirer or some better-informed elite (Guba 1990: 24).
Ontologies gesproke, het Guba (1990: 25) aanvanklik kritiese teoretici gekategoriseer   as kritiese realiste soos in die geval van post-positiviste. Die term kritiese realiste is egter hersien en vervang met ’n meer toepaslike term historiese realisme (Guba & Lincoln 1994: 110). Historiese realisme verwys na ’n verklaarbare werklikheid wat oor tyd heen hervorm is deur sosiale, politieke, kulturele, ekonomiese, etiese en genderfaktore. Epistemologies, is die kritiese teorie ’n bemiddelende ondersoek wat teoriegedrewe is. Daarom is dit ’n subjektiewe, onderhandelbare en transformerende proses wat beïnvloed word deur die navorser sowel as die bepaalde krities-teoretiese raamwerk waarbinne die navorsing plaasvind. Hierin lê die verband tussen die epistemologie en die ontologiese benadering van die krities-teoretiese raamwerke (Guba 1990: 25: Guba & Lincoln 1994: 110).
Metodologies behels die krities-teoretiese benaderings metodes om die valse bewussyn in die werklikheid bloot te lê te en inisieer en fasiliteer die metodologies-teoretiese benaderings as ’t ware die verandering in die ervaring- en kennisbegrip van die werklikheid (Guba 1990: 25). Hierdie proses is dialogies van aard aangesien ’n dialekties-onderhandelende dialoog tussen die navorser en dit wat ondersoek word, vereis word (Guba & Lincoln 1994: 110). Sodoende word die semiotiek, dekonstruksiedenkwyse, postkoloniale kritiek en feminisme as teoretiese onderbou gebruik om kunswerke en kunspraktyke te interpreteer. Betekenis [of die gebrek aan betekenis in ’n dekonstruksiedenkwyse] word binne die raamwerk van ’n bepaalde teoretiese perspektief ondersoek, gedokumenteer en gedissemineer deur middel van tekstuele navorsingsuitsette (Borgdorff 2011: 48). In hierdie verband stel Schrivener (2002) dat,
However, the art literature is largely comprised of claims to knowledge of what artworks mean, etc., and justifications of those claims. In short, the art literature comprises a “body of knowledge” about art and artists produced by a separate knowledge acquisition discipline that takes these phenomena as matter for study (Scrivener 2002: 7).

Terwyl genoemde kritiese teoretiese benaderings nuttig kan wees vir kreatiewe praktisyns om hul eie kreatiewe prosesse en werke te verstaan, bied praktykgeleide navorsing die nodige raamwerk en ondersteuning vir kreatiewe prosesse en persoonlike reflektiewe praktyke (Borgdorff 2011: 51: Munro 2014: 4). Praktykgeleide navorsing word beskou as ’n verkenningstog wat die navorsing rig vanaf die “onbekende na die bekende” met ’n oneindige aantal interpretasiemoontlikhede (Sullivan 2011: 100). Praktykgeleide navorsing laat met ander woorde ruimte vir die onvoorspelbaarheid en veranderlikheid van die artistieke proses of kunsskepping in die navorsingskonteks (vgl. Borgdorff 2011: 57; Sullivan 2006: 19; 2011: 17; Slager 2011: 335;
Scrivener 2004: 2; Candy & Edmonds 2011: 120). Hierdie navorsingsproses word gerugsteun deur teorie maar word essensieel deur die kreatiewe proses gelei en dra by tot kennisverwering deur die kommunikering van die denkproses wat tot die artefak onder bespreking aanleiding gegee het. As sodanig, en in teenstelling tot die krities-teoretiese paradigma, is die kunstenaar se perspektief in die skep van die artefak fundamenteel. Bykomend word praktykgeleide navorsing nie gedryf deur ’n sentrale teoretiese standpunt (soos in die geval van krities-teoretiese interpretasies nie). So ’n moontlike hipotese of sentrale teoretiese stelling word in die kreatiewe skeppingsproses “ontdek”. Kennis is ingebed in die artefak en hierdie kennismodaliteit moet geëvalueer en gekommunikeer word in  die  kommunikasie-  en  kennisverspreidingsproses. As sodanig is ’n epistemologie wat versweë kennis en die kommunikasie daarvan waardeer, essensieel in praktykgeleide navorsing.
Soos in die inleiding genoem, is  die  deelnemingsparadigma  bekendgestel  ten  einde die begrip tuis te bring dat eksperimentele, en by implikasie versweë kennis, nie voldoende verteenwoordig word in die navorsingsprektrum van Guba en Lincol (1994: 78) nie. Ons het voorts aangevoer dat die deelnemingsparadigma geskik kan wees vir praktykgeleide navorsing.
In die volgende afdeling word die kenmerke van die deelnemingsparadigma onder die loep geneem om hierdie argumentasielyn te verhelder.


Die werklikheidsbeskouing wat die deelnemingsparadigma ondersteun, is dat die ervaringsbegrip fundamenteel is in die wyse waarop mense met andere en met die werklikheid omgaan. In hierdie verband is die neo-Marxisme se kritiese teorie vanuit die ervaringsbegrip van das Nichtidentische ’n fundamentele stap in die rigting van die ontwikkeling van die deelnemingsparadigma. Die ervaring van die werklikheid is nie net ’n intellektuele konstruk soos wat sommige sosiale konstruktiviste argumenteer nie, maar is gebaseer op ons ervaring van die totale werklikheid. Die ervaringsbegrip wat weergegee kan word in die simboliese vorme van kuns en taal, gaan die skeppingsproses vooraf (Heron & Reason 1997: 276). Alhoewel die deelnemingsparadigma self-reflektiwiteit as konstruk in gemeen het met die konstruktivistiese paradigma, is die deelnemingsparadigma meer inklusief omdat dit ’n samestelling van ’n werklikheid bied wat die liggaamlike ervaring beklemtoon, asook die interaksie met ander werklikheidsbeskouings:
The participatory worldview, with its emphasis on the person as an embodied experiencing subject among other subjects, its assertion of the living creative cosmos we co-inhabit, and its emphasis on the integration of action with knowing, is more satisfying (Heron & Reason 1997: 275).

Die kritiek teen die konstruktivistiese, positivistiese en post-positivistiese paradigmas is juis geleë in die gebrekkige en ontoereikende erkenning van die ervaringsbegrip (Heron & Reason, 1997: 277). Alhoewel die krities-teoretiese paradigma volle erkenning aan die ervaringsbegrip gee, bied die deelnemingsparadigma ’n uitgebreide epistemologie wat meer geskik is vir die aanwending van kennis verkry deur die proses van kreatiewe produksie en die gevolglike kreatiewe uitset. Die deelnemingsparadigma verteenwoordig met ander woorde ’n fundamentele vertrek- of skeidingspunt in sy ervaringsbegrip en -belewenis van die werklikheid waarin kennis nonreduksionisties is, en waar geen onderskeid getref word tussen liggaam en bewussyn nie. Dit skakel in met Polanyi (1966a: 1) se meer holistiese konseptualisering van kennis wat die positivistiese en post-positivistiese se aanhang van sogenaamde objektiewe kennis verwerp. Die holistiese en nonreduksionistiese konseptualisering van kennis in die deelnemingsparadigma hou verband met die differensiële aspek van Polanyi se werk, naamlik die oorkoming van die teorie-prakyk-, gees- liggaam dichotomie. Gevolglik aanvaar die deelnemingsparadigma ’n subjektief-objektiewe ontologie, naamlik die mens se bewustelike ervaring van en inskakeling by die volle werklikheid. Die mens se beeld van die werklikheid word geskep deur ervarings, denke, die wêreld en ander subjekte. Hierdie beeld is subjektief en terselfdertyd mede-skeppend met ander subjekte in onderlinge interaksie. Sodoende word ruimte geskep vir veelvuldige perspektiewe. Ontmoetings in die werklikheid word geassimileer deur sensoriese ervarings wat die mens inlig, nie net ten opsigte van ’n selfbewussyn nie, maar ook oor andere en oor die wêreld en werklikheid waarin ons bestaan. In wese is ’n mens se begrip van die werklikheid  en die wêreld onderworpe aan hul interaktiwiteit met ander mense in ’n intersubjektiewe veld. Begrip word gefasiliteer deur sowel ooreenstemmings as verskille, gedeelde en uiteenlopende kulturele beskouings, norme, taal en kuns (Heron & Reason 1997: 280).
In hierdie verband stem Polanyi (1966b: 30) se perspektiewe op persoonlike en eksperimentele inlewing (indwelling) en Schön (1983: 79) se begrip van reflektiewe praktyk en reflektiewe praktikum ooreen en kan dit in die deelnemingsparadigma geakkommodeer word. Die rede hiervoor is dat al hierdie konsepte die gebruik van persoonlike ervaring wat afgelei word uit die intuïsie, emosies, vaardigheid en liggaamlike kennis, voorstaan.
Daarby is reflektiewe praktisyns en die beskouings ten opsigte van ondersoekende inlewing (indwelling) relevant in die daarstelling van intersubjektiewe velde, wat sowel kennisskepping as -deelname bevorder. In hierdie konteks word die navorser/praktisyn, sowel individueel as in samewerking met andere, beskou as ’n agent van verandering wat in reflektiewe gesprek tree met die self, met andere en met die situasie. Hierdie navorsing van Polanyi en Schön is wyd aanvaar.
Epistemologies word die deelnemingsparadigma gekategoriseer as kritiese subjektiwiteit met vier tipes kennis. As gevolg van die subjektief-objektiewe ontologie en nonreduksionistiese konseptualisering van kennis, is dit vanselfsprekend dat verskeie tipes van kennis nodig is wat hul ontstaan in die ervaringsdimensies het. Daarom tree die kenner (“een wat weet”) interaktief op in die wêreld deur vier interverwante kennismodaliteite naamlik ervarings-, aanbiedings-, proposisionele- en praktykgerigte kennis (Heron & Reason 1997: 280). Die doel is om bewus te wees van die vier tipes kennis en dit so akkuraat moontlik te implementeer in die kommunikering van die werklikheid. Hierdie vier tipes kennis verminder die moontlikheid van vooroordeel in die interpretasie van kreatiewe uitsette.
Praktykgerigte of praktiese kennis is die vermoë om ’n bepaalde praktiese vaardigheid uit te voer. Dit is dikwels gegrond in ervaring en proposisionele kennis en kom tot verwerkliking in ’n uitstalling of ander aanbiedingsformaat (Heron & Reason 1997: 281) waarvan die vlak bepaal word deur die praktisyn se repertoire (Polanyi 1962: 6). Ander terme wat hierdie tipe kennis beskryf, is prosedurele kennis of vaardigheidskennis (Niedderer 2007: 9). Die kwaliteit van praktiese kennis verbeter deur ervaring, repetisie, talent en ooreenstemmende integrasie met die teoretiese konstruk. Hierdie siening van praktiese kennis is soortgelyk aan Schön se (1987:
konsep van kunsvaardigheid.
Eksperimentele kennis is die proses waardeur ons ervarings verstaan soos afgelei vanuit die werklikheid en mense in die werklikheid. Volgens Niedderer (2009: 5) word terme soos beliggaamde kennis en persoonlike kennis as wisselterme vir eksperimentele kennis gebruik. Terme soos versweë en inherente of ingebedde kennis staan in ’n noue verbondheid tot ervarings- of eksperimentele kennis.
Eksperimentele kennis is ’n persoonlike resonansie met die werklikheid deur ervaring en perseptuele representasies (Heron & Reason 1997: 281). Eksperimentele kennis is dikwels pre- linguisties en maak staat op ’n gemeenskaplike verstaan van nie-linguistiese ekspressiewe tekens (Heron 1996: 206). Die beskouing van die onmiddellike en sentrale strukturele dimensies van versweë kennis en inlewing (indwelling) is in hierdie geval betekenisvol (Polanyi 1962; 1966a; 1966b). Die proksimale dimensie word in die geheue en gevoelens gestoor en vind uitdrukking deur gebare, optredes en beelde. Alhoewel dit kultureel gekontekstualiseer is, het elke persoon ’n individuele ervaring van die werklikheid en dus ’n unieke proksimale berging van kennis. Daar is ’n interverwante en dubbelsinnige verhouding tussen gedeelde of kollektiewe en persoonlike ervaring. Eksperimentele kennis daag die dualistiese verhouding tussen liggaam en gees uit deur in die ervaring te setel. Sodoende laat dit ruimte vir die samehang en interverwantskap van proksimale en sentrale dimensies om betekenis te verstaan. Alhoewel taal dikwels gebruik word om Eksperimentele kennis onder woorde te bring, word die kommunikering van Eksperimentele kennis geproblematiseer deur die afhanklikheid van die onsekere prelinguistiese bestaan daarvan. As sodanig, word aangebode kennismodaliteite dikwels gebruik om aspekte van eksperimentele kennis te kommunikeer.
Aanbiedings of voorstellingskennis is gegrond in eksperimentele kennis (Heron 1996: 33–34, 53). Dit behels die verstaan en waardering van betekenis, patrone en betekenispatrone wat uit die Eksperimentele kennis afgelei word. Gevolglik sluit aanbiedingskennis in en vind uitdrukking in die proksimale verskeidenheid en die dubbelsinnigheid van Eksperimentele kennis. Dit verteenwoordig Eksperimentele kennis as metafore en estetiese skeppings deur middel van grafiese, visuele, musikale, vokale en mondelinge kunsvorms (Heron & Reason 1997: 281). As sodanig probeer dit nie individuele begrip of interpretasie beheer nie, maar nooi dit eerder ondersoekende, verbeeldingryke en interpretatiewe ondersoeke reise uit wat in die produksie van artefakte neerslag vind.
Proposisionele kennis is ’n taalgebaseerde verklaring wat normaalweg gegrond is in ’n teoretiese raamwerk. Sommige terme wat as wisselterme vir proposionele kennis gebruik word, is konseptuele kennis, teoretiese en eksplisiete kennis, asook verklarende kennis (Niedderer 2007: 9).
In terme van die deelnemingsparadigma kan tot die gevolgtrekking gekom word dat geskrewe verklarings en/of teorieë afgelei word van eksperimentele en aanbiedingskennis en deur taal gekommunikeer word. Taal is dus ’n instrument om te kontekstualiseer, betekenis te verhelder en om aandag te vestig op verwante kontekstuele betekenis, konsepte en interpretasies (Heron & Reason 1997: 281).
Die gebruik van taal wat bestaan uit ’n meer samehorige sintaksis tussen simbole (letters) en dit wat beskryf word, is nuttig om ondubbelsinnig te kan kommunikeer. Hierdie vermeende universaliteit van taalkommunikasie (Nonaka & Von  Krogh 2009: 636) is die rede waarom   dit as so waardevol geag en geprioritiseer word in die akademiese konteks. Taal kan egter nie al die aspekte van aanbiedings, eksperimentele en praktiese kennis voldoende kommunikeer nie. Daar is twee kompliserende faktore. Eerstens is daar die verskeidenheid en veelvoudigheid van interpretatiewe of vertolkingsmoontlikhede met betrekking tot eksperimentele en aanbiedingskennis. Tweedens is daar die tekortkoming van taal om suiwer ervaring of praktyk vas te vang. Alhoewel tekste die ervaring van, of luister na musiek, en ook die wyse van aanskoue van ’n skildery kan beïnvloed, kan dit nie die wesenlike luister- en aanskouingservaring vervang nie. Daarom bestaan die behoefte om multimodale, implisiete kommunikasiemodaliteite in samehang met proposisionele kennis te gebruik. Soos vroeër bespreek, is hierdie dubbele artikulasie van die implisiete en eksplisiete dimensies fundamenteel tot versweë kennis, reflektiewe praktyk en praktykgeleide navorsing.
Die interaksie van verskillende tipes kennis binne die deelnemingsparadigma is gekonseptualiseer deur die tweepolige ooreenstemming as ’n dialektiese proses [kyk figuur 2] (Heron 1996: 167). In die eerste plek bestaan nonreduksionistiese kennis uit ’n opeenvolgende vier-laag piramidiese struktuur waarin kennis sowel gegrond is, en ondersteun word deur die voorafgaande laag. Sodoende ondersteun en rig eksperimentele kennis aanbiedingskennis, wat op sy beurt weer proposisionele kennis ondersteun en rig, en so meer met betrekking tot praktiese kennis. Hierdie model demonstreer dat praktiese kennis die kulminasie en voltrekking van die voorafgaande lae is (Heron 1996: 166). Die sterkte en omvang van die basis- of grondlaag bepaal die struktuur se hoogte en die kwaliteit van kennis.
Tweepolige ooreenstemming as ’n dialektiese proses is soortgelyk aan die vorige model in die sin dat elke kennismodaliteit die volgende inlei en beïnvloed (Heron 1996: 167). Dit is ’n meer dialektiese en veranderlike visualisering wat nie spesifiek op praktiese kennis as die spits van die proses fokus nie. Die tweede model word beskou as meer aanduidend van hoe
kennisuitruiling in die werklikheid plaasvind en word as meer relevant beskou binne die konteks van hierdie artikel.
Om die epistemologiese aspek van die deelnemingsparadigma op te som, word kennis gekonseptualiseer as ’n holistiese, geïntegreerde konstruk (Polanyi 1962; 1966a; 1966b; Nonaka 1994; Heron 1996; Heron & Reason 1997; Niedderer 2007). Terwyl Polanyi (1958; 1962) die samehangende verband tussen die implisiete en eksplisiete kennisdimensies erken, bied Heron (1996) ’n meer genuanseerde ontwikkelingsgang van versweë kennis. Hy stel ’n subtieler epistemologiese verdeling voor deur te onderskei tussen eksperimentele, aanbiedings-, proposisionele- en praktiese kennisdimensies. Terwyl erkenning gegee word aan die feit dat hierdie kennisdimensies interverwant is, beweeg eksperimentele, aanbiedings- en praktykgerigte kennis meer in die rigting van die versweë kennisdimensie, terwyl proposisionele kennis geassosieer word met eksplisiete kennis. Bykomend word die vier kennis-onderskeidings as waardevol geag in terme van praktykgeleide navorsing omdat dit die bespreking van kennis as ’n holistiese konstruk fasiliteer. Aanbiedingskennis kan byvoorbeeld spesifiek verwys na die visualisering of visuele formaat van die kunswerk en kan die estetiese en konseptuele patrone daarin eien.

Die deelnemingsparadigma maak gebruik van ’n epistemologie wat gegrond is in kritiese subjektiwiteit. Dit beteken dat aandag geskenk word aan hierdie vier kennisvorms en hul onderliggende verhouding om ’n manier daar te stel waardeur die werklikheid leer ken kan word. Sodoende is dit die kombinasie van kennisvorms wat ’n nonreduksionistiese of ’n meer holistiese beeld van situasies en gebeure bied en nie net die proposisionele dimensie nie. Daarom is kennis die produk van gedeelde ervaring en linguistiese kulturele konstrukte. Dit   is ’n intersubjektiewe aktiwiteit, wat gereguleer word deur die kritiese evaluering van mens se aksies en die aksies van andere.
Metodologies word die deelnemingsparadigma beïnvloed deur die begrip van kritiese subjektiwiteit wat vorm gegee word deur die interaksie tussen die vier kennismodaliteite. Navorsers en mede-navorsers werk gesamentlik mee in ’n gedeelde en inklusiewe dialoog wat demokraties van aard is en kritiese intersubjektiwiteit fasiliteer.
Die begrip van reflektiewe praktyk en inlewing (indwelling) wat daarop gemik is om die ervarings en deskundigheid van die praktisyn te benut, akkommodeer die konseptualisering van die verwantskap objek/subjek van die deelnemingsparadigma. Daarbenewens word  kennis verkry in ondersoekende gemeenskappe, wat ingebed is in praktykgemeenskappe wat verwant is aan die samewerkende aard van kennisskepping soos voorgestaan in praktykgeleide navorsingsprojekte deur multi-praktisyns (Heron & Reason (1997: 290).


Volgens Scrivener, (2009: 70) word ’n aktiwiteit beskou as akademiese navorsing wanneer dit doelgerig geposisioneer word en aan die volgende algemene kenmerke en kriteria voldoen ten einde die bespreking te rig:
’n Sistematiese ondersoek van ’n spesifieke onderwerp of verskynsel. [Dit kan beskou word as die metodologiese toestand en is verwant aan die geskiktheid van die metode om ’n logiese of ten minste ’n verdedigbare antwoord te verkry ten opsigte van die verskynsels wat ondersoek word (Scrivener 2009: 70–71; Biggs & Büchler 2008: 10)];


sistematiese ondersoeke wat intensioneel en doelbewus uitgevoer word. Die intensionele voorwaardeklousule hou verband met die aard van die identifisering en beantwoording van ’n spesifieke navorsingsvraag (Scrivener 2009: 70–71). Biggs (2006: 3) kom tot gevolgtrekking dat ’n navorser die voorneme behoort te hê om op oorspronklikheid aanspraak te maak deur ’n gekontekstualiseerde argument te openbaar vir waardebeoordeling;
om nuwe kennis, begrip en insigte te bekom;
die regverdiging enkommunikeringvankennis wat temakehetmetdiekontekstualisering van die betrokke ondersoek binne die raamwerk van die dissipline en die akademiese gemeenskap (Scrivener 2009: 70–71)]. Ten einde so ’n ondersoek binne ’n raamwerk te plaas, is van die bogenoemde generiese navorsingskriteria gebruik gemaak om die posisie van praktykgeleide navorsing binne die akademiese konteks te bepaal en om dit in ooreenstemming te bring met die deelnemingsparadigma.


In terme van ’n sistematiese ondersoek word, soos reeds genoem, navorsing in die kreatiewe dissiplines beskou as ’n ontdekkingsreis, dikwels sonder ’n voorafbepaalde hipotese en wat in die grootste gedeelte ontwikkel vanaf die “onbekende na die bekende”. Dit is in teenstelling tot konvensionele navorsingsuitsette wat van die “bekende na die onbekende” beweeg.
Die metodologiese benadering sal uiteraard afhang van die teoretiese benadering wat op sy beurt weer gerig word deur die navorsingsparadigma. In teoreties-georiënteerde dissiplines suggereer die teorie normaalweg die metode, terwyl in praktykgeleide navorsing die praktyk, in samehang met die teoretiese raamwerk, die metode bepaal. Sodoende inisieer navorsing oor kuns (kritiese teorie/ kunshistoriese lees van kunswerke) en navorsing deur kuns (praktykgeleide navorsing) verskillende benaderings omdat hulle binne verskillende paradigmas funksioneer. Navorsing oor kuns is meer interpretatief en dialekties van aard as navorsing deur kuns, en funksioneer daarom gemaklik binne die krities-teoretiese paradigma.
Teoretici binne die krities-teoretiese paradigma, maak gebruik van teoretiese benaderingswyses en raamwerke. Postkoloniale en feministiese  kritiek  is  voorbeelde  van hoe die teorie die metode suggereer waarvolgens kunswerke gelees en geïnterpreteer word. Navorsing deur kuns is daarenteen meer in ooreenstemming met praktykgeleide navorsing en die deelnemingsparadigma as gevolg van die uitgebreide epistemologie wat dit betrek deur ’n waardebesef van sowel die versweë as die eksplisiete kennisdimensies. Gevolglik sluit navorsing deur kuns metodologiese benaderings in wat kreatiewe praktyk sentraal in die ondersoek plaas. Dit het ’n verskeidenheid kreatiewe prosesse, kunswerke en reflektiewe gesprekke tot gevolg. Dikwels laat hierdie gesprekke die moontlikheid om by ander dissiplines betrokke te raak om sodoende multidissiplinêre navorsing te ontlok (Gray & Malins 2004: x).


Sistematiese ondersoeke wat intensioneel en doelbewus beoefen word, is soos vroeër genoem, die intensionele voorwaardeklousule wat verwant is aan die begrip van die identifisering en beantwoording van geïdentifiseerde navorsingsvrae (Scrivener 2009: 70–71). Die standaard kunspraktyk [buite die akademiese konteks] het nie ’n spesifieke intensie om eksplisiete [geskrewe] kennis te bevorder nie. Hierteenoor word praktykgeleide navorsing beoefen met die uitsluitlike doel om relevant te wees in die professionele kunswêreld en om ’n bydrae te lewer tot kennisverwerwing en -insig. Borgdorff (2011: 54) stel dat praktykgeleide navorsing ’n bydrae behoort te maak tot die ontwikkeling van kunspraktyk en behoort ook ons kognitiewe begrip te verbeter van wat kunspraktyk is, of kan wees. As sodanig, is praktykgeleide navorsing ’n dialektiese proses wat gelei word deur praktyk en verklaar word deur middel van verbandhoudende teorieë.
Die meeste navorsing in die akademiese konteks word intensioneel uitgevoer, of dit is om ’n kwalifikasie te verwerf of om deel te neem aan gesamentlike navorsingsprojekte. Intensionaliteit soos wat die term in die voorgaande paragraaf gebruik is, word beraam binne die parameters van die tradisionele navorsingsproses, wat die formulering van ’n navorsingsprobleem vereis. Die navorsingsprobleem vereis weer die formulering van ’n stel van navorsingsdoelwitte wat die studie lei. Die navorsingsproses vereis van die navorser dat deeglike navorsing gedoen word om ’n kennisgaping te identifiseer. Die navorser identifiseer ’n toepaslike teoretiese raamwerk om die ondersoek van die navorsingsprobleem te rig. Gevestigde strukture en prosedures soos ’n
navorsingsvoorstel [wat formaatsgewys mag verskil] en wat dieselfde basiese elemente bevat, gaan navorsing vooraf.
Die navorsingsvoorstel dien as ’n padkaart vir die duur van die navorsing en alhoewel die navorsingsvoorstel nie onbuigbaar is nie, lei en rig dit die navorsingsproses in ’n groot mate. ’n Tipiese kunshistoriese studie sal byvoorbeeld ’n kunstenaar, kunswerk en reeks werke of ’n kunsbeweging identifiseer, asook ’n lees en interpretasie van kunswerke deur middel   van ’n spesifieke teorie of vanuit ’n spesifieke filosofiese of teoretiese raamwerk. Interpretasie kan beïnvloed word deur die kunstenaar se biografiese inligting, asook die sosio-politieke en ekonomiese kontekste en die invloed daarvan op die kunsbesef van die kunstenaar en die tyd en plek waarin die kunstenaar leef en werk. As sodanig, word die kunswerk die objek van studie en die proses is grootliks afhanklik van vooraf-bepaalde teoretiese konstrukte. Alhoewel daar baie verskillende variasies in terme van navorsingsontwerp en metodologie is, is die navorsingsproses van die formulering van ’n hipotese of sentrale teoretiese stelling en die evaluering van die resultaat teen die doelwitte van die studie standaardpraktyk.
Praktykgeleide navorsing verskil van hierdie proses want dit word gewoonlik gelei deur die ondersoek en nie deur ’n hipotese nie (Borgdorff 2011: 56/57). Die proses moet die kunstenaar toelaat om byvoorbeeld van intuïsie gebruik te maak en om op onverwagte en verrassende resultate af te kom. Borgdorff (2011: 56) argumenteer dat die formulering van ’n navorsingsvraag die ondersoek mag beperk en daarom nie aan te bevele is nie. In teenstelling tot Borgdorff se argument, is ons van mening dat formulering van navorsingsvrae en doelwitte wel nuttig kan wees om die ondersoek te inisieer en te rig. Nietemin kan die ondersoek alternatiewe roetes volg of in verskillende rigtings ontwikkel. Terwyl dit verstaan word dat die rigting van tradisionele navorsing ook kan verander soos wat die navorsing ontwikkel, word hierdie veranderlikheid in praktykgeleide navorsing as onvermydelik beskou, spesifiek in die lig van die pluralistiese en dikwels samewerkende aard van praktykgeleide navorsing.
Ter ondersteuning van bogenoemde stel Sullivan (2009: 48; 2011: 100) dat akademiese navorsing ’n proses is wat werk vanaf die “bekende na die onbekende”. Die navorsingsroete  in praktykgeleide navorsing is meer veranderlik,  intuïtief,  onverwags  en  onvoorspelbaar  wat die werk vanaf die “onbekende na die bekende” insluit. Die veranderlike aard van ’n praktykgerigte ondersoek is vanweë die aanspraak op versweë kennis. In hierdie konteks word die teenwoordigheid van sentrale aspekte gedurende die praktyk ontmasker en sluit dit aan by oorsaaklike kennis waarvan die navorser onbewus mag wees maar wat op sy beurt die navorsing beïnvloed. Die vestiging van ’n presiese navorsingsroetekaart is problematies omdat dit ’n ondersoeke roete van ontdekkings is, soos wat Sullivan stel:
With this in mind, an interpretive perspective would assert that if you don’t know where you’re going, then it is best to surround a problem in order to solve it. Here, research and educational inquiry are based on the assumption that knowledge emerges from an analytic and holistic account through consensus and corroboration where patterns and themes are the elements used to represent complex realities. Knowledge in this sense is explored as a difference in ‘kind’ or quality, where insights are characterized by their particularity. This is how we construct plausible theory (Sullivan 2006: 19).

Terwyl dit nuttig is om ’n navorsingvraag te formuleer ter wille van die generering van ’n gekontekstualiseerde praktykgeleide navorsingbasis, kan so ’n vraag aangebied word as ’n tema eerder as ’n spesifieke navorsingsvraag (Schön 1983; Biggs & Büchler 2008: 9). Dit beteken nie dat die blote dokumentering van die kreatiewe proses as navorsing beskou kan word nie. Hierdie proses van ondersoek is nie ’n ondoelmatige, onsistematiese ondersoek nie en, in die akademiese konteks, is daar steeds die intensie om op oorspronklikheid aanspraak te maak met
die ondersteuning van ’n gekontekstualiseerde argument met die oog op ’n waardebeoordeling van die kreatiewe proses (vgl. Farber, 2010). Metodes en strukture wat die aard van praktykgeleide navorsing in ag neem (vgl. Scrivener and Chapman 2004: 6) is instrumenteel  in die strukturering en rigtinggewing van die ondersoek. Dit is veral waar in die lig van die feit dat die deelnemingsparadigma ’n uitgebreide epistemologie bied van ervarings, aanbiedings, proposisionele en praktiese kennis (Heron & Reason 1997: 289).


In terme van die verkryging van nuwe kennis, kan praktykgeleide navorsing ’n bydrae lewer  in die oorbrugging van tradisionele proposisionele navorsing en kreatiewe praktyk. Kennis in hierdie konteks word beskou as ’n holistiese en non-reduksionistiese konsep wat sowel die versweë kennisdimensie as die eksplisiete kennisdimensie insluit. Praktykgeleide navorsing word gevolglik in die deelnemingsparadigma geplaas ten einde die uitgebreide epistemologie te kan benut deur reflektiewe praktyk. Sodoende word die eksperimentele versweë dimensie gemanifesteer as praktiese, eksperimentele en aanbiedingskennis wat gekontekstualiseer is as proposisionele kennis. Dit hou in dat ’n bydrae gelewer kan word tot kennisskepping en die ontwikkeling van teorievorming.
In ooreenstemming met die voorgaande,  word  die  kommunikasie  en  regverdiging  van kennis in verband gebring met die ontologiese en epistemologiese grondslag van die deelnemingsparadigma. Die versweë dimensies word geëkspliseer deur praktiese, eksperimentele en aanbiedingskennis, terwyl die proposisionele dimensie gekommunikeer en regverdig word in tekstuele terme. In hierdie konteks vorm die reflektiewe proses van die skeppingsproses, die finale kreatiewe produk en die tekstuele verduideliking ’n samehangende beeld van kennis. Hierdie tipe kennis benodig dikwels die gebruik van multimodale kennisbronne soos byvoorbeeld skets, video, klank, visuele joernale of ’n kombinasie daarvan. Die manier waarop kennis gekommunikeer en regverdig word, word bepaal deur die aard van die spesifieke ondersoek. In hierdie konteks vorm die reflektiewe proses van kunsskepping, die finalisering van kreatiewe uitsette en tekstuele eksplisering ’n geheelbeeld van kennis. Hierdie omvattende tipe kennis vereis dikwels die gebruikmaking van multimodale kennisbronne soos byvoorbeeld teken, video, klank, kunsboeke of ’n kombinasie daarvan. Die wyse waarop kennis gekommunikeer en krities mee omgegaan word, word bepaal deur die aard van die bepaalde ondersoek.

Bykomend is samewerking en samewerkende kennisinsameling, die deel en ontdekking van kennis deur middel van inter-subjektiewe ondersoeke, ’n hoeksteen van hierdie paradigma. Soos genoem, is die kunsverwante praktykgeleide navorsingsprojekte deur multi-praktisyns wat by die NWU uitgevoer word, samewerkende aktiwiteite wat binne die deelnemingsparadigma kan tuishoort. Hieruit maak ons die afleiding dat praktykgeleide navorsing binne die akademiese konteks kan plaasvind mits dit binne die deelnemingsparadigma geposisioneer en geëvalueer word.

Deur praktykgeleide navorsing binne hierdie paradigma te situeer, word ruimte geskep vir die aanwending van die subjektief-objektiewe ontologie en die uitgebreide epistemologie wat vir sowel versweë as proposisionele kennis waardering het. Dit fasiliteer die skep van ’n onderhandelbare posisie vir praktykgeleide navorsing binne die navorsingsmatriks en neutraliseer die tendens om praktykgeleide navorsing te evalueer deur onvanpaste navorsingsparadigmas.
Indien kunspraktisyns meer bewus is van die deelnemingsparadigma, mag hulle meer gewillig wees om hulle kunsbeoefening en -praktyk as navorsing te formaliseer.


Omdat kennisbydrae in terme van praktykgeleide navorsing ’n kombinasie is van versweë en eksplisiete kennis, behoort albei hierdie kennismodaliteite effektief gekommunikeer te word. Versweë kennis word geopenbaar deur die kreatiewe proses en kulmineer in ’n kreatiewe uitset wat as ’n kunswerk of artefak uitgestal en vertoon word. Eksplisiete kennis word gewoonlik gekommunikeer deur teks. Die eksegese van navorsing deur die tekstuele en die konvensies van hierdie kommunikasiewyse geniet binne die akademiese konteks voorkeur. Die kommunikering van die versweë kennisdimensie is egter meer problematies. Soos aangetoon, word die kunswerk of kreatiewe uitset uiteraard blootgestel vir die moontlikheid van verskillende interpretasies. Dit moet egter gekontekstualiseer word om te kwalifiseer as praktykgeleide navorsing. Die kommunikering van en kritiese omgang met praktykgeleide navorsing impliseer dat dit duidelik gekommunikeer en gekontekstualiseer moet word binne ’n bestaande kennismodaliteit. In terme van praktykgeleide navorsing impliseer dit dat die finale artefak ’n kreatiewe uitset is. Sodoende word praktykgeleide navorsing beskou as die kontekstualisering van die oorspronklike kreatiewe uitset deur die kunspraktisyn.
Die deelnemingsparadigmamet sy subjektiewe-objektiewe ontologieenkrities-subjektiewe epistemologie is waardevol vir die verstaan van die regverdiging en kommunikasieproses.   Van besondere belang is die vier kennismodaliteite, naamlik die eksperimentele, aanbiedings, proposisionele en praktykgerigte kennis en die interverwantskap in terme van die dialektiese prosesmodel (Heron 1996: 167). In hierdie model is die vier kennismodaliteite betrokke in ’n dialektiese dubbel-rigtinggewende interaksie. In hierdie konteks is eksperimentele, aanbiedings-, proposisionele en praktiese kennis gegrond, en ondersteunend tot mekaar. Indien praktykgeleide navorsing al hierdie kennismodaliteite en hul interverwantskap beklemtoon, kan dit kennis effektief kommunikeer.
In terme van die dokumentering, kommunikering en verspreiding van kennis, bied praktykgeleide navorsing ’n paar uitdagings. Dit is as gevolg van die tydelike aard van uitstallings wat dikwels ook plekgebonde en konteksspesifiek is. Gevolglik kan dit nie geargiveer word in die oorspronklike formaat nie en is dit ook nie meer in sy oorspronklike vorm van ’n uitstalling beskikbaar nie. Dit is problematies in die akademiese konteks, omdat navorsers ideaalgesproke toegang sou wou verkry tot die kreatiewe produksie soos dit oorspronklik beplan en uitgevoer is deur die kunspraktisyn. Hierdie situasie is egter nie uniek aan praktykgeleide navorsing nie, omdat navorsingsmetodes soos aksie-navorsing vir die grootste gedeelte nie ’n fisiese objek en ook nie situasiespesifiek is nie en die situasie of aspekte wat nagevors word, moeilik herhaalbaar is (Archer 1995: 13).
Ten einde praktykgeleide navorsing beskikbaar te stel vir ander navorsers en terselfdertyd integriteit te behou, moet kreatiewe uitsette deeglik gedokumenteer word op wyses wat die oorspronklike konteks so na as moontlik aan die oorspronklike dokumenteer. Die doel van hierdie dokumentering is om by te dra tot die insameling van kennis en om ’n toeganklike argief te skep. Dokumentering kan uitgevoer word op verskillende wyses, soos om ’n video te maak, deur fotografie of opnames van onderhoude. Daarby kan die benutting van digitale tegnologie die geleentheid bied om verskeie media te kombineer, en beeld, proses en teks aaneen te skakel deur hiperskakels wat die dialektiese aard van die produksie vertoon. Die kunstenaar sou byvoorbeeld
prosesboeke met die nodige hiperskakels kon skep na toepaslike bronne met betrekking tot  die skep van die kreatiewe uitset, soos byvoorbeeld die inspirasie, relevante teks en die finale kunswerk. Alhoewel dokumentasie nie opweeg teen die werklike gebeurtenis nie, kan sulke filmmateriaal herhaaldelik bestudeer word en nuttige navorsingsdata wees. ’n Voorbeeld van hierdie strategie is beskikbaar in die aanlynweergawe van die geakkrediteerde tydskrif Literator (2012: 1[33]) wat geskep is vir die Oor die einders van die bladsy-projek waar die artikels deur middel van ’n hiperskakel verbind is met die projekwebblad.
In terme van kenniskommunikering in die deelnemingsparadigma, word proposisionele kennis met eksperimentele en aanbiedingskennis gegroepeer ter wille van konteksskepping. Dit kan op verskeie maniere gedoen word, soos byvoorbeeld deur projekverslae of teoretiese besprekings van die kreatiewe prosesse en die finale kreatiewe uitsette. Die kombinasie van hierdie kennismodaliteite verseker dat daar nie van woorde en teks verwag word om die ervaring van die kreatiewe proses te vervang nie, en dat dit nie van die kreatiewe produksie verwag kan word om te dien as proposisionele inhoud nie.
In termevan ’n onderhandelbareposisieindieakademiesekonteks, word vandieakademiese gemeenskap verwag om in te skakel met hierdie kennismodaliteite en hulle te beoordeel volgens die geldigheid en kunstige vaardigheid waarmee hulle uitgevoer is. Op hul beurt, moet kreatiewe kunspraktisyns die kennismodaliteite op ’n verstaanbare wyse aanbied. Daarom is dit in die kombinasie van kommunikering en verspreiding van hierdie kennismodaliteite, gesteun deur die deelnemingsparadigma, wat praktykgeleide navorsing ’n bydrae kan lewer.


Soos genoem in die inleiding, word praktykgeleide navorsing dikwels uitgevoer as samewerkende aktiwiteite. Dit is spesifiek waar in die geval van die kunsverwante projekte deur multi-praktisyns wat uitgevoer is op die NWU se Potchefstroomkampus die afgelope sewe jaar. Alhoewel hierdie projekte gekonseptualiseer is as praktykgeleide navorsingsprojekte, is betreklik min praktykgeleide navorsingsartikels gepubliseer. Die teendeel is waar, naamlik dat die meeste van die artikeluitsette uit die projek gekategoriseer sou kon word binne die krities- teoretiese paradigma. Soos aangetoon, is daar bepaalde aspekte wat hier in gedagte gehou moet word, soos byvoorbeeld dat kunshistorici gemaklik binne ’n krities-teoretiese paradigma hulle navorsingsuitsette lewer. Terwyl hierdie bydraes wat deur outeurs in die krities-teoretiese paradigma gelewer is as waardevol geag word, wil dit tog voorkom of die geskrewe navorsing wat uit hierdie projekte gevloei het, ’n voorkeur aan die krities-teoretiese paradigma gee. Ons het geargumenteer dat een van die redes hiervoor sou kon wees dat die deelnemende kreatiewe praktisyns die gevestigde en dominante krities-teoretiese paradigma aangeneem het. Hulle het met ander woorde nie ondersoek ingestel na ’n navorsingsparadigma wat geskik is vir die unieke behoeftes van praktykgeleide navorsing nie.
Om hierdie saak aan te spreek, stel ons voor dat die deelnemingsparadigma ’n beter paradigma vir kunsverwante projekte deur multi-praktisyns bied. Die rede hiervoor is dat een van die hoekstene vir hierdie paradigma is die begrip van samewerkende kennisversameling, en die deel en skep van kennis deur middel van inter-subjektiewe ondersoeke. Praktykgeleide navorsing is dikwels ’n samewerkende aktiwiteit waarin navorsingsvenootskappe gevorm word om ’n tema vanuit verskillende perspektiewe te ondersoek. Soos bespreek, is die kunsverwante praktykgeleide navorsingsprojekte deur multi-praktisyns aan die NWU deelnemende aktiwiteite en kan as sodanig gelokaliseer word binne die deelnemingsparadigma.
Binne hierdie konteks kan praktykgeleide navorsing steeds voldoen aan tradisionele navorsingskriteria wanneer dit binne die deelnemingsparadigma gesitueer en geëvalueer word. Deur die situering van praktykgeleide navorsing in hierdie paradigma laat ruimte vir die gebruik van ’n subjektief-objektiewe ontologie en ’n uitgebreide epistemologie wat sowel versweë as proposisionele kennis waardeer. Dit fasiliteer die skepping van ’n onderhandelde posisie vir praktykgeleide navorsing in die navorsingsmatriks en werk die funksionering of geneigdheid teen om praktykgeleide navorsing te evalueer deur middel van ’n navorsingsparadigma wat nie daarvoor geskik is nie.
Praktykgeleide navorsing toon ’n behoefte om die band met tradisionele navorsing te behou, maar om aspekte daarvan te herbedink om die spesifisiteit van kreatiewe praktyk te bewaar. Indien kreatiewe praktisyns wat deelneem aan kunsverwante praktykgeleide navorsingsprojekte deur multi-praktisyns bewus is van die deelnemingsparadigma en hulle navorsingsuitsette binne hierdie paradigma kan situeer, is dit moontlik dat meer praktykgeleide navorsing bekend kan word en ’n bydrae kan lewer tot die ontwikkeling van praktykgeleide navorsing.



hierdie navorsingsartikel vorm deel van die Noordwes-Universiteit se praktykgegronde navorsingsprojek – Reflective Conversations: Typography, Topography, Typology – wat tussen 2012 en 2014 in drie fases op die Potchefstroomkampus aangebied is. Die projek
stel dit ten doel (NWU: Artist Invite, 2012) om deelnemers op die gebied van kunsgeskiedenis, grafiese ontwerp en kreatiewe skryfkuns by ’n gemeenskaplike kunstenaarsprojek (2012), kunsuitstalling (Junie/Julie 2013) en navorsingsprojek (2013/2014) te betrek ter ondersteuning van:

Artists who want to pursue their creativity by making artworks, which relate to the
specified concept
Artists who want to do research on their own creative practice
Researchers who want to reflect on the creative process, concepts and results
Collaboration between artists and researchers to the mutual benefit of both.

Die idee vir ’n projek onstaan ná die uitspraak van Henk van Woerden (2000: 156) rakende Tsafendas se graf en laaste rusplek: “[Dimitri Tsafendas’s] burial place has since remained unmarked. No tombstone has been erected above it. No sign identifies the spot. It has simply disappeared among the mounds, rubble and tangled grass in the immediate vicinity.”
Leti Kleyn (konsep), Tienie du Plessis (tipografie) en Edzard du Plessis (beeldhou) het vir die projek ’n grafsteen vir Dimitri Tsafendas – sluipmoordenaar van die Suid-Afrikaanse eerste minister dr. Hendrik F. Verwoerd – ontwerp en vervaardig. ’n Grafsteen vir Tsafendas sou breedweg die drie temas van Reflective Conversations kon betrek, naamlik tipografie (letterwerk/ grafskrif), topografie (kaarte/rigtingwyser) en tipologie (klassifikasie/identiteit).



Hierdie kunstenaarsprojek het aanvanklike navorsing geverg ter bevestiging van gegewens rakende die aanhouding, sterfte, begrafnis en afwesigheid van ’n grafsteen; en ook omvattende geskiedkundige en literêre navorsing ná afloop van die uitstalling vir die doeleindes van die navorsingskomponent, o.m. kontekstualisering van politieke sluipmoorde in Suid-Afrika, beskikbaarheid van biografiese gegewens en inligting oor die persoon Tsafendas, neerslag van dié en ander sluipmoorde in die Suid-Afrikaanse geskiedenis, en ook in die Suid-Afrikaanse letterkunde(s).
Nie alleen is daar besonder min (biografiese) inligting oor die persoon van Tsafendas in die openbare domein beskikbaar nie, maar was die bestaande inligting (tot ongeveer 1999 met die verskyning van Henk van Woerden se Een mond vol glas in vertaling in Suid-Afrika en Liza Key se dokumentêre film, A Question of Madness: The Furiosus vir die SABC in 1999) vir meer
as dertig jaar grootliks beperk tot die gepubliseerde Verslag van die kommissie van ondersoek na die omstandighede van die dood van wyle sy edele dr. Hendrik Frensch Verwoerd (Van Wyk, 1966). Argivale materiaal (van die hofsaak, die kommissie van ondersoek en die Polisiediens) is opgeneem in die Suid-Afrikaanse Polisiemuseum en die Pretoriase tak van die Nasionale Argief (kyk Adams, 2011 vir ’n volledige uiteensetting van beskikbare [én verlore] argivale materiaal). Sedert 2000 is Van Woerden se biografiese roman ook plaaslik as Afrikaanse en Suid-Afrikaanse Engelse weergawes beskikbaar.


Die sluipmoord op eerste minister dr. Hendrik Verwoerd in 1966 word alom beskou as die eerste politieke sluipmoord in Suid-Afrika.2 Só ongewoon was sluipmoorde in die Suid-Afrikaanse konteks dat die ondersoekspan in die Verslag van die kommissie van ondersoek bevind het dat nóg die hoofbode (mnr. Burger   ̶ verantwoordelik vir die aanstelling van ongeveer 90 bodes in die parlement), nóg die persoonlike lyfwag van Verwoerd (kol. Buitendach), nóg die hoof van die Suid-Afrikaanse Veiligheidspolisie (genl. Van den Bergh) nóg die speaker (mnr. H.J. Klopper) ooit die moontlikheid van so ’n aanval in die parlementsgebou oorweeg het (Scholtz 1967: 5; Schoeman 1975: 107–116; kyk ook Heffer & Basson 1996: 5).
Met veranderende politieke toestande, strenger wetgewing en die totstandkoming van onder meer die Buro vir Staatsveiligheid (BOSS) en Burgerlike Samewerkingsburo (BSB) begin politieke sluipmoorde in Suid-Afrika egter toeneem. South African History Online (2014a) voer aan (kyk ook Swanepoel 2007 & Winter 1981):
There is an extensive and disturbing history of politically motivated killings in South Africa. The apartheid state had a shocking and sometimes brutally effective record of inhumane laws, harassment, imprisonment, torture and other oppression to terrorize, silence or otherwise neutralize opposition. The list of those who were assassinated is long, and they come from a wide political spectrum. As political and historical events unfolded during apartheid rule, so too did the extremes of the state’s response. The apartheid government became so organized that they held courses for killers in several highly secret assassin training camps across the country. Organizations such as the Civil Cooperation Bureau (CCB) reported only to a select group of senior defence, police and political leaders, and had access to vast and secretly budgeted funding to plot and carry out their bizarre projects. Resistance to apartheid from within and overseas grew tremendously in the 1980s, and effectively there was a low-grade civil war in progress in South Africa. This was regularly not confined to within its borders. Apartheid agents and assassins travelled to Maputo, Gaborone, Maseru, etc. in the frontline states, as well as reaching across the world to kill or maim their opponents with a variety of ghastly methods. These ranged from car (Albie Sachs) and parcel bombs (Ruth First, Ongopotse Tiro) to poisoning (Frank Chikane) and brutal murder (Victoria Mxenge). Later the term ‘black-on-black violence’ was coined by the National Party government to create division and mask the deathly work of their own agents.

Jacques Pauw (2014: 8–9) beskryf Eugene de Kock as “Suid-Afrika se suksesvolste sluipmoordenaar” en bereken dat dié Vlakplaasbevelvoerder “sowat 100 aktiviste binne en buite [die grense] van Suid-Afrika vermoor het” (kyk ook De Kock 1998 & Gobodo-Madikizela 2003).
Van die bekendste sluipmoorde (waarskynlik ook weens die groot aantal wat steeds onopgelos is), sluit onder meer die volgende in: Die politieke aktivis Onkgopotse Tiro word in 1974 vermoedelik deur BOSS se Z-Squad in Botswana met ’n briefbom vermoor toe ’n student (by name Lawrence) vir hom ’n pakkie van die International University Exchange Fund (IUEF) gegee  het.  Die  moord  is  nooit  opgelos  nie   ̶  ook  nie  deur  die WVK-ondersoek  nie  (SAHO, 2014b).
Robert Smit (Suid-Afrikaanse verteenwoordiger op die Internasionale Monitêre Fonds) en sy vrou, Cora-Jean, word in 1977 in hulle huis doodgeskiet en die lyke word meervoudige kere met ’n mes gesteek. Die woorde RAU TEM word in die kombuis gespuitverf. Die WVK bevind dat dit waarskynlik die werk van BOSS was, maar die saak is steeds onopgelos (kyk Dolley, 2012).
Ruth First (anti-apartheidsaktivis) word in 1982 met ’n briefbom in Mosambiek vermoor
– vermoedelik deur lede van die Suid-Afrikaanse Veiligheidspolisie, by name Jerry Raven en
Craig Williamson wat in 1995 amnestie by die WVK ontvang het (SAHO 2014c).
Dulcie September (ANC-verteenwoordiger in Parys) word in 1988 in die straat voor die ANC-kantore doodgeskiet (SAHO 2014d). Die WVK bevind “the murder of Dulcie Semptember was the work of French mercenaries contracted by South Africa”, hoewel dié uitspraak deur Groenink (2012) weerlê word.
Die Namibiese advokaat en SWAPO-lid Anton Lubowski word in 1989 (vermoedelik deur die BSB) voor sy huis op ’n kort afstand met ’n AK47 doodgeskiet. Regter Harold Levy (Namibiese hooggeregshof) noem die BSB-lede Joe Verster, Staal Burger, Abraham (Slang) van Zyl, Calla Botha, Leon (Chappie) Maree, Johan Niemoller junior, Wouter Basson (a.k.a. Christo Britz), Ferdi Barnard en Charles Wildschudt (voorheen Neelse) as aandadig aan die moord op Lubowski – ’n mening wat deur die WVK bevestig is maar nie geredelik as die waarheid aanvaar word nie (SAHO, 2014e; Groenink, 2012 en openbare uitsprake deur die Lubowski-familie).
Chris Hani word in 1993 deur die Poolse immigrant Janusz Walus in die oprit van sy huis doodgeskiet in ’n komplot deur hom en Clive Derby-Lewis om die land voor die eerste demokratiese verkiesing onregeerbaar te maak. Derby-Lewis en Walus word skuldig bevind  en die doodstraf opgelê wat kort daarna (met die afskaffing van die doodstraf) tot lewenslange tronkstraf omgeskakel word. Hulle aansoek voor die WVK misluk toe daar bevind word dat hulle onafhanklik van die Konserwatiewe Party en dus met eie motief opgetree het (SAHO, 2014f; kyk ook Graybill, 2002: 7; Groenink, 2012; Smith & Tromp, 2009: 231–275).
Johan Heyns (kerkleier en voormalige moderator van die NGK) word in 1994 deur die sitkamervenster van sy huis (met vermoedelik ’n jaggeweer) doodgeskiet. Aanvanklik is Matthys de Villiers (ook bekend as Kaalvoet Thysie) van die moord verdink, maar is nooit daarvoor vervolg nie en die saak is steeds onopgelos (kyk Venter 2008).
Sedert 1994 begin dié fenomeen in Suid-Afrika egter veral op provinsiale vlak toeneem. KwaZulu-Natal word beskryf as die “epicentre of political violence” (Buccus, 2013) en Mpumalanga as “notorious for political assassinations” (Yende 2011). Dié toestand, meen Jane Duncan (geparafraseer en aangehaal in Bullock 2013), is toe te skryf aan die verband tussen politiek, geld en mag:
The problem of political killings is complex and multi-faceted, but a number of researchers see the key issue as the link between money and power in South Africa. [...] ANC rule has led to a ‘fusing’ of political and economic spheres which means holding a government position is increasingly the surest route to a reliable income. This [...] raises the stakes significantly for those in power and contributes to an environment in which assassinations are more likely. [...] “Many if not most members of the ANC elite do not have an independent source of wealth creation other than the state [...] If they lose the access to the state, they lose everything – this is why the struggle for state tenders has become deadly.”

Gesien die belangrike rol wat politieke sluipmoorde in die Suid-Afrikaanse geskiedenis gespeel het om politieke mag en beheer vir die apartheidsregering te verseker, sowel as die hernude
opwelling van sluipmoorde op grond van wat Bullock (2013) bestempel as ’n “deadly struggle for state tenders”, is dit vreemd dat daar nie groter aandag aan Suid-Afrikaanse sluipmoorde, sluipmoordenaars en spesifiek ook Tsafendas geskenk word nie. Dorsman (Oulitnet3) voer immers aan dat vier van die belangrikste politieke sluipmoorde in internasionale verband in die sestigerjare van die vorige eeu plaasgevind het: H.F. Verwoerd, John F. Kennedy (deur Lee Harvey Oswald), Robert Kennedy (deur Shiran B. Shiran), Martin Luther King (deur James Earl Ray) en vra dan: “Maar wie weet nog wie de Zuid-Afrikaanse premier H.F. Verwoerd vermoordde?”


Adams (2011: 1) verduidelik die aanvanklike motivering vir haar studie oor Tsafendas as volg:
One thing that struck me [...] was the deep presence in people’s consciousness of the day that Verwoerd was assassinated. Yet, nowhere in the contemporary excess of post-apartheid memorialisation, was there public acknowledgement of the importance of this event, or of the person responsible for its execution. [...] That the event has left a deep impression on the minds of individual South Africans is without a doubt, but the memory of the event has been consigned to a kind of psychic archive.

Scholtz (1967: 47) voer aan dat daar daardie dag ’n sigbare afname in gewone bedrywighede in die stede was. Bioskoopvertonings is oor die hele land afgestel en byeenkomste gekanselleer, eeufeesvieringe is opgeskort en in Heidelberg is selfs die ligte aangebring vir dié dorp se eeufeesvieringe afgeskakel. Teen die Weskus het duisende vissers hul nette neergelê. Verwoerd se dood is as ’n nasionale ramp beskou (Scholtz 1967: 53) en minister Trollip het aangekondig “dat dr Verwoerd Suid-Afrika was [...] en toe die dolk in sy hart gesteek is, is dit in die hart van Suid-Afrika gesteek” (aangehaal in Scholtz 1967: 58, kyk ook Hepple 1967: 198–201; Schoeman 1975: Vooraf). Henk van Woerden (2000: 6) beskryf sy persoonlike ervaring van die nuusonderbrekings en die afwagting van nuus oor die eerste minister soos volg: “Here and there people stood around radios. They spoke in low tones. An hour went by. Another thirty minutes. The stillness of the town was palpable. It was true: an entire country could hold its breath. Public life came to a halt. An unfocussed anxiety seemed to rustle through the streets” (kyk ook Spanoudes, 2004: 107–109 en Kakaza, 2001: 3 vir herinneringe aan die dood van Tsafendas en die ontstaan van die teaterstuk Tsafendas deur Anton Krueger, sowel as Sher, 2003: 7–8 vir sy ervaring wat aanleiding gegee het tot die drama I.D.). Vladislavić (in Truman 2011: 53) voer aan: “Verwoerd’s assassination is a marker of a certain generation. It is quite amazing how often it comes up. As an event, it is about the killing of apartheid, an almost classical slaying of the apartheid idea. Everyone of my generation was grappling with that. As a writer or intellectual, the question was, ‘How do you respond to it?’” (Kyk ook Morris, 2000 vir Jacobson se uitspraak oor sy fassinasie met Verwoerd en die motivering vir die vertaling in Engels.)
In Oosthuizen, Kleyn & Slinger (2013: 116) voer plaaswerker Dawid Slinger aan dat ook in die mees afgeleë dele van die land, die nuus mense nie ontgaan het nie:
“6 September 1966,” onthou Dawid Slinger. “Toe is ek daar op De Vloeren. Toe is ek hoe oud? Seker agt jaar of so iets. [...] dan skeer my pa op De Vloeren. Dit was sy verjaarsdag, dis hoekom ek dit nog so goed onthou. Daar het ’n ander oom gebly. Dan in die agtermiddagson – hulle het altyd ’n break hier vieruur gehad – as dit vieruur is, dan moet ek sorg dat daar koffie gemaak word in my pa se klein potjie. Dan gaan ek nou na oom Daantjie en auntie Pop Storm toe. Hulle was baie siek, dan gaan ek nou agtermiddag na hulle toe. Hulle sit in die agtermiddagsonnetjie op die matras en dan luister hulle die Springbokradiostories. Maar daai tyd was ’n draadloos of ’n radio vir my vreeslik fassinerend. Ons ken nie dit eintlik in die Karoo nie. Dan sit ek nou hier voor hom, dan luister ek ook die ding wat
nou praat. Daai dag sit ek nog so voor hom toe raak die radio net ewe skielik stil in die storietyd, hy maak net piep-piep-piep. Alles is nou dood. Seker vir ’n minuut of twee, toe kondig hulle aan doktor Hendrik Verwoerd is nou vermoor daai dag. Nodeloos om te sê, toe is Springbokradiostories ook daar gesluit en ek sit met groot nuuskierigheid in die vaal Karoo op afwagting dat die storie moet begin.”

B.M. Schoeman se Die sluipmoord op dr. Verwoerd (1975: 57) betoog, nege jaar ná die sluipmoord, dat daar ’n behoorlike ondersoek gedoen moet word na die man wat Verwoerd vermoor het: “[D]ie daad wat hy op 6 September 1966 gepleeg het, is so afgryslik dat hierdie boek nooit gesluit kan word nie. Die Suid-Afrikaanse publiek is geregtig daarop om alles te wete te kom van hierdie man, sy agtergrond, sy verbintenisse en enige ander feite wat lig kan werp op sy daad [...].” Tog, ten spyte van pleidooie soos hierdie, so voer Adams (2011: 2) aan, is Tsafendas nie alleen uit die publieke oog verwyder en uit die geskiedskrywing weggelaat nie, maar daar het nooit waarlik genoegsame belangstelling in dié figuur ontstaan nie:
Demitrios Tsafendas is largely absent in South African historiography. Not a single scholar in the discipline has considered his life or his actions worthy of detailed historical analysis. Yet there is a substantial body of archival material on Tsafendas […] Madness in South African historiography has been consigned to the archives and to the study of institutions for the insane.

Politieke en/of geskiedkundige erkenning sou hy dus nie kry nie (kyk Baines 2009: 6). Thurman (2011: 48) voer aan: “The apartheid government tried to conceal Tsafendas’s mixed race to preclude any notice that he had acted on behalf of black South Africans, replacing this information with the infamous story about the talking tapeworm, so it would seem that he acted out of madness rather than on the basis of political or moral position.” Onder die Nasionale Party-regering bring hy 31 jaar in die tronk deur  ̶ aanvanklik op Robbeneiland vir die eerste paar maande, waarna hy verskuif word na die dodeselle in Pretoria-Sentraal-gevangenis (vandag Kgosi Mampuru-gevangenis). Drie-en-twintig jaar daarvan was in eensame aanhouding (kyk Winter, 1981). Hoewel regter Beyers bevind het dat Tsafendas “nie ’n misdadiger is nie, maar ’n siek mens – geestelik siek, geestelik versteurd, geestelik onverantwoordelik”, word beveel dat “Demetrio Tsafendas hiervandaan geneem word na ’n tronk en dat hy daar aangehou word hangende die beskikking van die staatspresident van hierdie land” (aangehaal in Scholtz 1967: 113 & 115, kyk Scholtz 1967: 112–116; Schoeman 1975: 126; Winter 1981: 476–477 vir die motivering waarom hy in die tronk eerder as ’n inrigting aangehou moet word). Regter Cooper (Oulitnet) voer aan dat Tsafendas streng gesproke nooit juis verhoor is nie omdat hy nooit die geleentheid gekry het om op die aanklag teen hom te pleit nie.
Onder die ANC-regering word hy in 1994 oorgeplaas na die Sterkfontein- psigiatriese hospitaal waar hy in 1999 aan longontsteking sterf (Van Woerden 2000: 152). Ten tye van die WVK-sitting is Tsafendas se rol in die Suid-Afrikaanse geskiedenis verskraal tot ’n “marginalized anecdote [...] It could be argued that had Liza Key not brought the matter to the attention of  the Commission, his story would have gone unnoticed. [...] Tsafendas was neither victim nor perpetrator in the strict sense of the discourse of the TRC” (Adams 2011: 165).
In die biografie van Nelson Mandela (1995) word Tsafendas van enige politieke status onder ’n nuwe inklusiewe Suid-Afrikaanse regering ontneem as Mandela aangehaal word dat Verwoerd se dood “did not yield us any pleasure. Political assassination is not something I or the ANC have ever supported. It is a primitive way of contending with an opponent” (kyk ook Keyser 1999: 32; Pakendorf, Oulitnet; Van Woerden 2000: 81 & 164).
Die sluipmoord op Verwoerd word breedvoerig ondersoek en bespreek in J.J.J. Scholtz se Die moord op dr. Verwoerd (1967) en B.M. Schoeman se Die sluipmoord op dr. Verwoerd (1975). Jan Botha se Verwoerd is dead (1967) bespreek die sluipmoordvoorval, maar die publikasie fokus
grootliks op die politieke situasie voor en ná die moord op Verwoerd. In polities-ideologiese publikasies soos Wat skuil agter Sluipmoord? (Crowd & Revo 1967), Die era van Verwoerd (Marais 1992) en The founders of the New South Africa (Marais 1994) word die fokus geplaas op samesweringsteorie, verbandlegging tussen die sluipmoord op die Amerikaanse president John F. Kennedy (in November 1963) en weerlegging van die bevindinge in die Verslag van die kommissie van ondersoek (1966). Die genoemde samesweringsteorie word later ook in Elsdon (2009) se feiteroman, The tall assassin, opgehaal as daar gespekuleer word dat generaal Lang Hendrik van den Berg en minister B.J. Vorster ’n aandeel in die saak gehad het. Verder is daar inskrywings oor die sluipmoord self met beperkte vermelding van Tsafendas in publikasies oor ware misdaadvoorvalle (o.m. Marsh 1991; Sifakis 1993); oor die kriminele reg (o.m. Hoctor 2011), kriminologie (o.m. Bezuidenhout & Collins 2007) en die politieke wetenskappe (o.m. Hepple 1967; Pike 1985; Posel 2009; Scheepers Strydom 1967); in joernalistieke oorsigte (Cillié
1980: 51–56; Crwys-Williams 1989: 356–361 & 362–365; Geyser 1972), kulturele oorsigte (o.m. Mantzaris 1999: 120–136), geskiedkundige oorsigte (o.m. Du Preez 2008), ensiklopedieë (o.m. Standard Encyclopaedia of South Africa 1970: 571–578), biografiese tekste (o.m. Grobbelaar 1966; ook oor Betsie Verwoerd – kyk Boshoff 1974 & 1993) én in spesiale huldigingspublikasies na aanleiding van die dood van Verwoerd (Hattingh 1967; Hefer & Basson 1996).
Slegs ’n paar van hierdie publikasies fokus op biografiese gegewens aangaande Dimitri Tsafendas – feite wat grootliks uit die Verslag van die kommissie van ondersoek bekom is. Die tweeband-biografiese publikasies oor Verwoerd (Scholtz 1974) maak slegs melding van Tsafendas se gemengde afkoms en beskryf hom as ’n skisofreen wat “geen besef van die werklikheid   het nie en daarom nouliks tussen goed en kwaad kan onderskei” (Scholtz 1974: 312–313; kyk ook Van Woerden 2000: 11 vir kritiek op woordgebruik vir rasvermenging en Schoeman 1975, vir voortdurende verwysings na Tsafendas as ’n “halfnaaitjie”). Soos aangaande David Pratt (“Dit sal nie nodig wees om verder oor hom uit te wei nie” – aangehaal deur Scholtz 1974: 152), konkludeer Scholtz (1974: 312) aangaande Tsafendas: “Dit sal nie nodig wees om [...] breedvoerig op die verlede van Tsafendas in te gaan nie”. Die implikasie is dat die kommissie van ondersoek reeds al die nodige inligting oor Tsafendas opgeskryf het (kyk ook Wolf, 2012 vir ooreenkomste tussen die hantering van Pratt en Tsafendas in die Suid-Afrikaanse geskiedenis).
Joel Black (1991: 5–6) voer egter in sy The aesthetics of murder aan dat dié moordtematiek
groot aftrek ook in die kunste en fiksie geniet:
Typically, murder has been the province of three major disciplines: sociology (as studied in academic institutions), criminology (as the basis of the legal and penal systems), and pathology   (as determined by the medical, and specifically the psychoanalytic professions). Yet murder can be approached analytically from an entirely different angle. [...] For murder is as much a general cultural phenomenon as it is a specifically social, legal, or psychological problem. Besides being a daily subject in the news media, it is a recurring obsessive theme in a wide variety of artistic fictions. In this form, murder can be studied in a relatively disinterested mode as a morally neutral phenomenon, in contrast to the approach taken by the sociologist, the criminologist, and the pathologist, all of whom begin their investigation of actual murder with the assumption that murder is a moral problem and a social, as opposed to a metaphysical, evil.

Van Woerden stel hom dit met A Mouthful of Glass (1998) ten doel om die Suid-Afrikaanse trauma van apartheid deur Tsafendas se verhaal te rekonstrueer. “In that sense my book is a cautious attempt to achieve an anamnesis – a bringing back to the memory of that which has been forgotten” (Van Woerden, 1998: 159, oorspronklike beklemtoning). Dit is dan ook in hierdie doelstelling en verklaring waar Van Woerden die lyn tussen die geskiedskrywing en die letterkundige benadering tot die geskiedenis duidelik stel, sowel as die noodsaak beklemtoon
van ’n ondersoek na en publikasie oor Tsafendas se lewe, as hy sê: “To try to recall the prior history of someone’s illness is not the same thing as giving a diagnosis of it.”


In Jay Hopler se The Killing Spirit: An Anthology of Assassins (1996) word die karaktereienskappe van ’n sluip- of huurmoordenaar (“assassin”) in literêre fiksie – gegrond op Shakespeare se Macbeth – soos volg beskryf:
Disaffected and weary of life, a man who feels life has dealt him a rotten hand, a man with nothing to lose […] The character profile is virtually always the same, whether the assassin appears in literary or pulp fiction, and irrespective of the era, country, or mode of expression, whether it be a short story, play, poem, screenplay or novel (Hopler 1996: xii).

Alles eienskappe van karakters uit die fiksiewêreld wat sterk aan Dimitri Tsafendas herinner. Regter J.P. Beyers het na Tsafendas verwys as “’n niksbeduidende skepsel wat ’n nuttelose lewe gelei het” (Beyers, aangehaal inAdams 2011: 36). In die Verslag van die kommissievan ondersoek word bevind dat “daar geen twyfel bestaan nie dat hy ’n wanaangepaste, verstote, gefrustreerde sukkelaar en boemelaar was. Hy is grootdoenerig, selfsugtig, gewetenloos en slu” (Van Wyk 1966: 16). Koerantopskrifte het gelui: “The pig some call him” (weens sy swak tafelmaniere), “Landlady tells of strange, untidy lodger” en “Tsafendas seen as bitter withdrawn” (aangehaal in Botha 1967: 160). Botha (1967: 160) verwys na hom as ’n “rolling stone who wandered and stumbled all over the world […] a man who had a never-ending grouse against life in general”. Die matrose op die Eleni het gemeen “dat hy nie al sy varkies in die hok het nie” (Scholtz 1967: 7). Dr. Dönges (aangehaal in Scholtz 1967: 27) wat die mes uit Tsafendas se hande probeer stoei het, beskryf hom as “heeltemal besete”. Pakendorf (Oulitnet) vertel van sy ervaring met Tsafendas in die persgalery: “Hy was bode in die persgalery en ’n swak een. Bestel jy koffie, bring hy tee. Wil jy brandewyn hê, kry jy whisky. Hy het die verkeerde dokumente aangedra en in jou kantoor agter jou rug deur jou dokumente gekrap.” ’n Werkgewer van Tsafendas, mnr. Smorgenberg, getuig in Tsafendas se verhoor dat hy Tsafendas nie as mal beskou het nie, maar gemeen het “hy lyk ’n bietjie getik” (aangehaal in Scholtz 1967: 100); en die religieuse mnr. O’Ryan getuig: “Hy [Tsafendas] was nie van die gees van God gebore nie” en dit het hom aan “geestelike diepte ontbreek” (aangehaal in Scholtz, 1967: 101). Sy eie familie beskryf hom as ’n “eccentric, restless, troubling person to have in the house” (Van Woerden 2000: 82). Nelson Mandela (1995: 512) noem hom “the obscure white parliamentary messenger”. Venter (2000:
15) verwys na hom as ’n “frats van die geskiedenis”. Thurman (2011: 48) noem hom “a crazy inside-outsider who somehow managed to penetrate the corridors of power”.
Zuleiga Adams (2011: 10) kom tot die gevolgtrekking dat hy by sy sterfte “neither victim nor beneficiary; neither hero nor villain of the liberation movement” was. En Liza Key (1999), ten tye van sy begrafnis, beskryf hom as ’n “[d]isplaced person, sailor, Christian, communist, liberation fighter, political prisoner, hero”. Tereg sou Marais (aangehaal in Adams 2011: 191) dan kon sê: “Tsafendas and his tapeworm have had a consistent hold on the literary imagination”; die sluipmoord, die politieke nagevolge, die spekulasie rakende die motief, sowel as die skisofreniese sluipmoordenaar bied fassinerende materiaal waaroor geskryf sou kon word. Uiteindelik sien die omvang van wat wel opgelewer is, egter teleurstellend daar uit. Henk van Woerden se Een mond vol glas (1998) is die eerste biografiese (en literêre) teks oor die lewe van Tsafendas en dít verskyn meer as 30 jaar ná die geskiedkundige gebeurtenis (kyk ook die opmerking deur Van Coller 2001: 145).4 Dorsman (Oulitnet) gee een moontlike verklaring: “De Zuid-Afrikanen weten nog steeds niet beter of Demitrios Tsafendas was volkomen gestoord. Zuid-Afrikaanse
schrijvers kunnen weinig met dit gegeven, en misschien is het daarom nooit tot een literaire verwerking gekomen van de moord op Verwoerd.”


Tsafendas bly as vyftienjarige seun in Lourenço Marques agter as sy familie weens die streng rasbeleid sonder hom na Suid-Afrika verhuis. Hy het op dié ouderdom aandklas bygewoon en standerd vier in Portugees en standerd vyf in Engels geslaag (Schoeman 1975: 27) en word deur die Griekse winkeleienaar van die Akropolis, mnr. Sideris, in diens geneem waar hy koerante sorteer, boeke en tydskrifte pak en met die verkoopwerk help – ’n werk waarheen hy twee keer in sy tienerjare terugkeer (Van Woerden 2000: 48 & 49 & 55). In 1947 werk hy as vertaler (Van Woerden 2000: 66); tydens sy reise leer hy ’n veelvoud van tale aan en is hy later in sy lewe agt tale magtig. In 1959 word hy twee maande lank in diens geneem as Engels-onderwyser    in Turkye (Schoeman 1975: 36). Tydens aanhouding in Mosambiek versoek hy dat boeke en leesmateriaal vanuit Pretoria aan hom gestuur word (Van  Woerden  2000:  85–86)  en  toe hy in Suid-Afrika aankom, registreer hy in Durban by die plaaslike hof as vertaler uit Grieks en Portugees (Van Woerden 2000: 86). In Kaapstad arriveer hy met vuil klere en karige besittings en ’n aantal boeke:
Poems old and New, The Concise Oxford English Dictionary, A Hebrew Grammar, an Afrikaans Exercise Book, Orgretmen not defteri (property of the Tarhaban College, Istanbul), An die Freunde Des Practical English, Compêndio da Gramátika Francesca, Gramática de Xisonga, a map of Athens, the Gideon Society Bible he had taken from the railwaymen’s hostel, and a medical manual about intestinal disorders and acute stomach ulcers (Van Woerden 2000: 90).

Tydens sy werk by die Marine Diamond Corporation deel hy ’n losieskamer met ’n busbestuurder. Dié verhouding versleg egter, omdat Tsafendas daarop aandring om sy bedlamp tot laatnag te laat brand sodat hy kon lees (Van Woerden 2000: 101). Tydens sy aanhouding in die Pretoria- Sentraal-gevangenis versoek Tsafendas die volgende (ongeredigeerd aangehaal in Adams 2011: 125–126):
I need certain books, schoolbooks I mean which are difficult to obtain here, and will have to be purchased outside that also requires money. In order to understand the prison authorities I am trying to learn more Afrikaans. = I need a Groot Woordeboek Afrikaans-English, English-Afrikaans as the one in my possession is half-century old and many words and grammar have changed since then. I shall also need a Std IV Afrikaans reading school book, Gideons Afrikaans-English Bible, = A new School Atlas preferably college, = An English Oxford Collegiate Dictionary, or Encyclopeadia Brittanica, As I am a very Cosmopolitan man, any other international Books for beginners such as Yiddish, self- taught French, Greek would be welcome. I am much too old to be in a place like Maximum. I am willing to give these books to the Prison Library after I have read them. At Maximum I see and hear the death marches [of] the prisoners every week.

Name of Books:
The meaning of Meaning What price Glory
Man Must Fight by Gene Tunney Britannia Divide and Rule Britannia Rule the Waves Britannia Waives the Rule
The Greenwich  Meridian On Alexander the Great Path
The Philosophical Theory of Relativity = Huxley.
A book for beginners of Music and a small instrument of music would be most welcome and would be allowed here and help me pass the time.

Later dui hy ook aan dat hy graag ’n boek oor sy lewe wil skryf (aangehaal in Adams 2011: 136):
Speaking of his experiences when he attended the Technical College in Johannesburg in 1941, he wrote,

“...when I attended classes the professors told me to sit at the corner. I was victimized so much that I had to abscond. I was so disgusted that I left for the U.S. and Canada. Because of all this, racialism ruined my whole life. I did not get my degree. However my brother did succeed and was working with Iscor. This is just a glimpse of my Experiences in an Abnormal World. I intend writing a Book if ever I have the opportunity, but medical attention is what I need at present.”

Tsafendas  skryf nooit dié boek oor sy lewe nie, maar Van  Woerden  (2000: 19) stel dit met     A Mouthful of Glass ten doel om die leser te herinner aan ’n (besonders tragiese) figuur wat oënskynlik bloot vergete geraak het. Theresa Biberauer (2000: 13) beskryf Tsafendas as ’n figuur wat aan die wêreld uitgebeeld is as ’n eendimensionele karikatuur wat tot sy dood en selfs ten tye van sy begrafnis uit die publieke oog verwyder is (kyk ook Van Woerden 2000: 144). Tydens haar besoek aan Henk van Woerden in Amsterdam vra iemand haar op die stasie uit na dit wat sy besig is om te lees. Sy antwoord: Ek lees oor die man wat Verwoerd vermoor het. Waarop die toehoorder reageer: “Oh, yes [...] wasn’t he called Tsivilis or something?” Biberauer verduidelik: “Even villains have a history. If the perpetrator of a deed as important as the assassination of Verwoerd is known only as ‘Tsivilis or something’, the case for an anamnesia is strong indeed” (kyk ook Burbidge 2000: 5; Mitchell 2000: 12; Robins 2000: 29–90).


Waar die geskiedenis dan te kort skiet, hoop ons sal die letterkunde aanvul en onthou. Tsafendas word in enkele romans, kortverhale en ’n liriek deur die verset(musiek)-groep Koos in herinnering geroep; drie dramastukke oor sy lewe is opgevoer, waarvan in boekformaat gepubliseer is; een dokumentêre filmmaker en een Nederlandse romanskrywer spoor sy lewe, sy menswees en sy bestaan ná afloop van die sluipmoordaanval sorgvuldig na.
Die titel van Chris van Wyk se debuutroman, In the Year of the Tapeworm (Ravan 1996), herinner aan Tsafendas in vele opsigte. Die roman handel oor ’n joernalis (Mandla ‘Scara’ Nhlabatsi) by Black World,
who yearns to write ‘tales of fantasy and imagination’. In the small hours of a Saturday morning he is awakened from a drunken stupor by urgent knocking at the door of his tiny Sofasonke home. Scara stumbles out of bed to find the most unexpected visitor imaginable staring into his incredulous red eyes: the white President of a beleaguered government and one of his ministers. They have come  to ask a favour. And so begins an uproarious sequence of adventures, stranger than any Scara’s overheated mind might have invented ...

Die motto van die boek, ontleen aan The New Modern Medical Counsellor, lui: “Ordinarily a tapeworm has a double life history”. Wanneer die president en sy minister die klein sitkamertjie van Scara binnekom, wil laasgenoemde praat, maar: “A word without the letters of the alphabet slithered out of my throat like the tapeworm that’s been feeding off my sanity, the same species of tapeworm, possibly, that had caused the death of the ninth president of the white minority government a few years ago”. Zoë Wicomb se kortverhaalbundel You can’t get lost in Cape Town (1987: 77) skryf: “Desire is a Tsafendas tapeworm in my belly that cannot be satisfied
[...]”. In Ivan Vladislavić se Missing persons (1989) word twee kortverhale oor die historiese gebeure, naamlik “The Prime Minster is Dead” en “Tsafendas’s Diary”, opgeneem. In albei hierdie verhale word feitlike gegewens met die verbeelde vermeng sodat dit as allegorie van die ware gebeurtenis beskou kan word (kyk Truman 2011: 46–69 vir ŉ volledige beskrywing van die twee verhale). Anthony Sher se Cheap Lives (1995: 62–66, 81–84 & 98–99) beskryf Tsafendas se aanhouding en die wangedrag van die bewaarders teenoor hom (kyk ook Winter 1981). In Ingrid Winterbach se roman Buller se plan (1999: 85) kondig Truth Pasha aan:
Die dorpsmuseum is boeiend [...] maar die Verwoerd-huis is ’n belewenis! (Die vroue stem saam in ’n geesdriftige koor.) ’n Apartheidsmuseum – opgedra aan die argitekte en implementeerders van die apartheidsera. Die helde, sê Alberta Bourgeois. Dit is geborg deur die Orania-stigting, sê Truth Pascha, doktor Verwoerd se pak waarin hy doodgesteek is in die parlement is daar – vars gepress en ge-Preen. Die wurm van Tsafendas in ’n bottel. ’n Canfruitbottel, sê Alberta Bourgeois. Die visstok, die slaapklere, die warmwatersak, die goue vulpen, alles, alles! sê Truth Pascha.

In Denis Hirson se I Remember King Kong (The Boxer) (2004: 27), ’n herinnering aan sy grootwordjare in Suid-Afrika (1940’s–1960’s), asook in sy The dancing and the death on Lemon Street (2011), word Tsafendas en die dood van Verwoerd eweneens in herinnering geroep. Bernard Odendaal se Onbedoeldeland (2007: 18) sluit die gedig “slupmoord” in – ’n toespeling op die dag wat Verwoerd vermoor is. Die grootste literêre toevoeging tot op hede is en bly egter die kreatiewe niefiksie-publikasie deur die Nederlandse skrywer Henk van Woerden.



Een mond vol glas word in 10 tale in 14 verskillende uitgawes gepubliseer. Dit sluit onder meer Engelse en Afrikaanse vertalings in, maar ook Spaans, Frans, Portugees, Italiaans en Grieks
– vyf tale wat Tsafendas self ook magtig was.5 Die volledige publikasie- en vertaalgeskiedenis sien as volg daar uit (Nederlandse Letteren Fonds 20146):
1998 Een mond vol glas verskyn by die Nederlandse uitgewer Podium.
2000 A Mouthful of Glass (in Engels vertaal deur Jan Jacobson) verskyn by Granta Books (London). Herdruk in 2001 as A Mouthful of Glass: The man who killed the father of Apartheid, by Granta Books (London).
2000 The Assassin: A story of rage and race in the land of Apartheid (in Engels vertaal deur Jan Jacobson); verskyn by Metropolitan Books (New York). Heruitgegee in 2002 deur Picador (New York).
2000 Domein van glas (in Afrikaans vertaal deur Antjie Krog) verskyn by Queillerie (Kaapstad).
2000 A Moutful of Glass (in Engels vertaal deur Jan Jacobson) verskyn by Jonathan Ball Publishers (Johannesburg).
2001 En verden af glas (in Deens vertaal deur Aino Roscher) verskyn by Tiderne Skifter (København).
2001 El Asesino (in Spaans vertaal deur Marta Arguilé) verskyn by Mondadori (Barcelona).
2001 [Anaparastasi mias dolofonias] (in Grieks vertaal deur Joanna Dullaart & Katerina Papadopoulou) verskyn by Kedros (Athéna).
2001 Glasskår i munnen (in Noorweegs vertaal deur Guro Dimmen) verskyn by Gyldendal (Oslo).
2002 Der Bastard: Die Geschichte des Mannes, der den südafrikanischen Premier ermordete (in Duits vertaal deur Gregor Seferens) verskyn by Berlin Verlag (Berlin). Herdruk in 2006 deur Berliner Taschenbuch (Berlin).
2002 A boca cheia de vidros (in Portugees vertaal deur Maria João Cordeiro) verskyn by Temas e Debates (Lisboa).
2004 La bouche pleine de verre (in Frans vertaal deur Pierre-Marie Finkelstein) verskyn by Actes Sud (Arles).
2006 L’assassino (in Italiaans vertaal deur Franco Paris) verskyn by L’Ancora del mediterraneo (Napoli).


Suid-Afrikaanse Engelse (Jonathan Ball) en Afrikaanse (Queillerie) weergawes verskyn in 2000. Hoewel daar heelwat voorafbemarking en -blootstelling aan Antjie Krog se vertaling in die Afrikaanse media gegee is, is die ontvangs daarvan – weens die tematiek sowel as die kwaliteit van die vertaling – nie juis positief nie (kyk Van Coller 2000: 8; Venter 2000: 15). Die is die teenoorgestelde van die ontvangs en bekroning wat die oorspronklike publikasie in Nederland ontvang het. Dit wil egter ook voorkom asof die publikasie moeilik kategoriseerbaar is as òf fiksie òf niefiksie, en verskillende opinies onder resensente ontlok het.


A Mouthful of Glass word in Engelse dag- en weekblaaie uiteenlopend in resensies en besprekings gekarakteriseer, o.m. as “a biography with fictional reconstruction” (Biberauer 2000: 13), sowel as“autobiographical biography” (Meyer 2002: 5), “semi-fictional biography” (Rosenthal 2002:
1), “creative non-fiction” (Isaacson 2000: 22), “faction” (Welz 2000: 12) en “[something that] sits on the borderline between fact and fiction, history and auto/biography” (Adams 2011: 150). In die Afrikaanse pers word dit aangekondig as “feiteroman” (Keyser 1998: 14), “roman” (Hough 2000: 17; Van Coller 2000: 8 & Venter 2000: 15), biografie (Brink 2000a: 24) en “reisverhaal”
(Hough 2000: 11). Twidle (2012: 8) verklaar dié tiperingverskuiwings met betrekking tot genre en grense: “[D]uring apartheid, it was the domain of literary fiction, specifically the short story and the novel, which provided the most acclaimed versions – or to use Ezra Pound’s phrase, the news that stayed news – of this southern African society; in the decades post-apartheid, when one would have expected an efflorescence of experimental, unconstrained fictive modes, the most significant literary production is judged to have shifted decisively into the realms of non-fiction.” Hierby sluit Brown & Krog (2011: 57) se gesprek oor creative non-fiction aan, as Brown meen: “Creative non-fiction has become in a sense ‘the genre’ of South African writing […] writing which makes its meaning at the unstable fault line of the literary and journalistic,
the imaginative and the reportorial” (kyk ook Zajas 2014a & 2014b vir argumente teen die “gemengde genres” en die opmerking van Graybill 2002: x oor kritiek op die bruikbaarheid van hierdie genretipering vir geskiedkundige doeleindes).
Visagie (2002: 190) voer aan dat Van Woerden  “hom doelbewus daarvan weerhou om  sy werk te onderwerp aan beperkende genrekonvensies”. Hibriede genres word dus geskep, gekenmerk deur die “afwesigheid van enige genreaanduidings, hetsy ‘roman’, ‘biografie’ of ‘reisverhaal’, op die titelbladsye en omslae”. In die reeks Suid-Afrikaanse romans deur Van Woerden word Moenie kyk nie (1992)7 gekategoriseer as outobiografiese fiksie; Tikkoes (1996) as vermenging van reisverhaal, outobiografie en fiksie; en Een mond vol glas (1998) as biografie en literêre joernalistiek (Visagie 2002: 190–191):
Die genres van die joernalistiek en die biografie word sentraal geplaas in die ondersoek na die lewe van Tsafendas [...] Van Woerden beklemtoon dat sy boek streng op die feite van Tsafendas se lewe gebaseer is, feite wat kom uit argiefstukke óf private gesprekke met hom. Hy wou hom weerhou van te ‘veel spekulatieve toevoegingen’, maar gee wel toe dat sy indrukke van Tsafendas se innerlike gedagtewêreld nie geheel en al op feite gebaseer is nie – ‘instinct’, ‘influistering’ en ‘intuïtief’ is  die woorde wat Van Woerden gebruik om sy weergawe van Tsafendas se gedagtes en gevoelens te beskryf.

In die Engelse media is die ontvangs heel positief en die resensies toegespits op die feitelike inhoud van die boek eerder as Jacobson se vertaling of probleme met die kategorisering. ’n Aantal resensente spreek hulself in die Engelse media positief uit oor Van Woerden se boek en stem grootliks saam dat Van Woerden sy doelstelling, om Tsafendas terug in die publieke oog te bring, bereik (Biberauer 2000: 13; Burbidge 2000: 5; Isaascon 2000: 18; Mitchell 2000: 12;
Randall 2000: 141; Rossouw 2001: 79). Slegs Betty Welz (2000: 12) se mening “that the book amounts to very little” en haar waarskuwing dat “Van Woerden has given us a lyrical work of faction. It should not be mistaken for biography” getuig van kritiek en ’n negatiewe ontvangs. Die Engelse vertaling word dan ook in Suid-Afrika met die Sunday Times Alan Paton-toekenning bekroon (toegeken aan niefiksieboeke) vir die “innovative approach to biography writing and the telling of history” (Anstey 2001: 1).



H.P. van Coller (2002: 136) meen dat Van Woerden se biografie, ten spyte van befondsing en ’n “opspraakwekkende” tema, steeds deur Afrikaanse uitgewers as “waagstuk” beskou is en Antjie Krog, weens haar politieke status, “gewerf” is om die teks te vertaal. Een bewys hiervan is die reklametekste vir dié publikasie, wat Krog as vertaler telkens vooropstel – ook op die voorblad van die publikasie en prominent op die titelblad (Van Coller 2002: 140). Verder voer Van Coller (2002: 137) aan dat daar ’n aantal kanoniseringstegnieke ter sprake kom as die media die fokus plaas op Van Woerden se uitgebreide navorsing, die bekroning van die teks in Nederland, sowel as die topverkoperstatus wat dit daar geniet, die fokus op die tale waarin dié teks vertaal sal word, en die Afrikaanse boek se bekendstelling by die KKNK (Klein Karoo Nasionale Kunstefees) in die vorm van ’n paneelbespreking “waaraan ‘groot geeste’ sal deelneem” (kyk Barnard 2000: 43; Morris 2000: 10; Rosenthal 2002: 1 vir uitsprake deur die Engelse en Afrikaanse vertalers). Dus ’n doelgerigte poging om die prominensie, status en bemarkbaarheid van die teks te verhoog.
Hoewel daar in enkele resensies melding gemaak word van vertaalprobleme in die teks (o.m. Brink 2000a; Venter 2000; Wasserman 2000: 15), is dit egter H.P. van Coller wat in ’n resensie (Van Coller 2000: 8) sowel as ’n akademiese artikel (Van Coller 2002) op ernstige probleme en gebreke wys “wat strek van die leksikale vlak tot by register-, styl- en interpretatiewe foute”
(Van Coller 20002: 142). Hierdie vertaalprobleme het te make met die titel, styl, ideologiese wysigings, grammatikale tyd, taalfoute en registerprobleme (Van Coller 2002: 146–159). Van Coller (2002: 160) vervolg: “Krog se vertaling vertoon myns insiens mankamente (sic.) wat betref tekstuele interpretasie (soos ten opsigte van die titel), begrip van die Nederlandse idiome en benamings, Nederlandse woordbetekenis en register en vreemd genoeg vir ’n digter, ’n onvermoë om te vertaal in korrekte en soepel Afrikaans. Voorts is daar talle wysigings van ideologiese aard wat neerkom op verwerking en nie vertaling nie.”
Positiewe kommentaar in die Afrikaanse media is o.m. uitgespreek deur Dorsman (Outlitnet) as hy skryf: “Van Woerden heeft met dit boek een mythe vernietigd, en Tsafendas een heel leven teruggegeven.” Harald Pakendorf (Oulitnet) meen die boek is ’n “[v]ermensliking van ’n sluipmoordenaar. Die blootlê van die onmenslikende stelsel.” Regter Wilfrid Cooper (wat die verdediging van Tsafendas gelei het) skryf Van Woerden se boek (soos ook die dokumentêre film van Liza Key) “has effectively brought him from obscurity and put him back in the public eye, bringing to the surface questions and conjectures which for many years have lain dormant” (Cooper, Oulitnet). Keyser (1998: 14) voer in sy resensie van die Nederlandse weergawe aan dat Van Woerden aktuele sake in die Afrikaanse literatuur aanspreek wat Nederlandse skrywers nie juis interesseer nie, en dat die roman gesien sou kon word as deel van die “waarheidskommissie- literatuur”.
Dit is egter duidelik uit die resensies dat resensente Van Woerden se boek nie maklik in ’n kategorie kon plaas nie. Die resepsie en beoordeling van dié boek blyk in die Afrikaanse pers (anders as die positiewer Engelse berigte en resensies) grootliks gekoppel te wees aan ideologiese opvattinge en/of die gehalte van die vertaling – dus óf teen óf simpatiek teenoor Tsafendas en óf teen óf vir Krog met haar politieke reputasie. Jaap Marais gaan so ver as om Krog te beskryf as ’n “ultra-liberalis, wat besliste kommunistiese bande het” (Marais 2000a: 7 & 2000b: 7). En Van Coller (2002: 142–145) som in ’n bestekopname van die resepsie in die Afrikaanse media die ontvangs as volg op: Dat Herman Wasserman die boek “buite die sikliese verband lees” en nie genoegsaam op sy kritiek op die vertaling uitbrei nie (dus nie literêr genoeg daarmee omgaan nie). Jaap Marais se tweeledige bespreking word beskou as ’n “verlengstuk van die linkse komplot ten tye van dr. Verwoerd se dood [... en dat] Van Woerden in werklikheid bitter min nuwe gegewens rondom Tsafendas en die sluipmoord aan die lig bring, maar dit [wel] op ’n ander wyse interpreteer” (Marais 2000a en 2000b; kyk Van Woerden in Biberauer 2000: 13 vir Van Woerden se teenoorgestelde doelstelling) (dus nie juis ’n literêre of ander bydrae met die boek maak nie). LS Venter se resensie word deur Van Coller as “verdoemend” beskou wat die vertaling betref; en Barry Hough se respons “is veel minder literêr-georiënteerd [...]  en getuig eerder van ’n sterk politieke simpatie met die uitgangspunte van Van Woerden”. Van Coller (2001: 150–152) self het ook veel kritiek teen die boek en die vertaling uit te spreek    as hy, onder meer, meen: “Polities kan mens hom dalk vergewe; literêr gesproke is ek minder vergewensgesind.”8 Van Coller se uitgebreide navorsing (2000: 8; 2001: 137–154; 2002: 129– 163 & Van den Berg & Van Coller 2012: 353–367) vorm dan ook bykans die enigste Afrikaanse akademiese werk wat oor hierdie publikasie gedoen is.


As Adams (2011: 9) skryf dat “Tsafendas as character has proved a fertile inspiration of creative and imaginative works’ en dat “[t]his is not surprising, as literature, theatre and film have always been more adept and comfortable with domains of experience that cannot always be articulated
within the rational paradigms of historical knowledge”, wys sy op die verskynsel dat die letterkunde en kunste ’n geheuebank van die geskiedenis is of kan wees. Hoewel dit eerder die karakter en die persoon van Tsafendas is wat in die letterkunde verbeeld word, is dit steeds maar ’n skrale en jammerlike literêre gedenking van iemand wat die Suid-Afrikaanse geskiedenis onuitwisbaar gemerk het. Jammerlik ook, is die beperkte literêre navorsing wat Van Woerden se besonderse en belangrike biografiese roman opgelewer het, en die negatiewe ontvangs daarvan deur sekere Afrikaanse letterkundige kritici. Of dié roman (in die Afrikaanse vertaling) en enige van die ander literêre verwysings of selfs van die ander kreatiewe produkte beskou kan word as ’n beter geheuebank vir dié bepaalde voorval in die Suid-Afrikaanse geskiedenis, is te betwyfel. Van Woerden se roman het waarskynlik – veral wat die Afrikaanse vertaling betref – nie die nodige impak op die (Suid-)Afrikaanse letterkunde gehad wat vir blywendheid en sentraliteit van kanonposisie sal sorg nie. Dit is ’n groot leemte, want soos Edward Quinn (2004: x) meen, en soos die Suid-Afrikaanse geskiedenis – wat sluipmoorde betref – getuig: “Not having been taught to look for history and literature in terms of interconnected recurring cycles, [we] had treated the past as the past and, thus [...] were condemned to repeat it.”

kunstenaarsboeke as multimodale en gelaagde werke is ŉ kunsvorm waardeur konkrete, abstrakte en konseptuele ruimtes op ŉ besondere wyse vergestalt kan word. As sodanig kan kunstenaarsboeke ook vereenselwig word met die veelvlakkigheid van plekkonsepte
soos sin van plek en bioregionalisme. Die konsep sin van plek dui op die vereenselwiging    van plek met betekenis en gevoel. Die konsep bioregionalisme wat verband hou met die biostreek as plek, verwys na ŉ filosofie of visie met ekologiese en kulturele dimensies wat      ŉ kleinskaal, gedesentraliseerde en plekgebaseerde benadering tot die lewe voorstaan en die organiese verwantskap van sisteme beklemtoon (McGinnes 2005: 189; Smith 2012: 921). In die inleiding tot The Bioregional Imagination argumenteer die redakteurs Tom Lynch et al. (2012:
14) dat die mens se verbeelding en stories as’t ware biostreke en ander plekke skep en, soos mense die natuurlike en kulturele kenmerke van ŉ plek herken en benoem, menslike persepsie organiseer. Volgens die skrywers is elke biostreek alreeds met stories en modi van diskoers gevul; kuns en letterkunde kan ŉ blik hierop bied: “Art and literature can help us listen to the many voices that produce those stories and imagine – and reimagine – what it might mean to live adaptively in our places as they change” (Lynch et al. 2012: 14). Literêre kritici kan volgens


Lynch et al. (2013: 16) ŉ waardevolle bydrae tot die bioregionale verbeelding lewer – onder meer deur die grense van wat as bioregionale literatuur beskou kan word, uit te brei, asook om lesers se benadering tot tekste te help vorm en hulle aan te moedig om kategorieë en konsepte wat bioregionale aangeleenthede en besorgdhede belig, te gebruik. Die uitgangspunt van die artikel is dat kunstenaarsboeke sigself by uitstek daartoe leen om die stemme en stories van biostreke op ŉ unieke en veelvlakkige wyse te vergestalt, en dat kunstenaarsboeke daarom ook as bioregionale literatuur gelees kan word. Stanley Grootboom se kunstenaarsboek-installasie dien as eksemplariese voorbeeld.
Suid-Afrikaanse gêlieblik stories en liedjies/ South African gêlieblik stories and songs,1 ingebed in ŉ bepaalde gemeenskap en biostreek, is ŉ besonder gelaagde werk waarin sin van plek, gemeenskap en stories deur vorm en inhoud beliggaam word. In dié werk, bestaande    uit ’n kunstenaarsboek, musiekkas, skildery en blikkitaar, word twee gemeenskappe in die Tsitsikamma uitgebeeld, naamlik ŉ tradisionele  Khoisangemeenskap  van  300  jaar  gelede, en ŉ eietydse gemeenskap wie se lewenswyse en tradisies opnuut aan verandering onder­ hewig is.2 Die kunstenaar, as afstammeling van die Khoisan en boorling van die Tsitsikamma, vereenselwig hom uitdruklik met hierdie gemeenskap en plek. Die artikel ondersoek en beskryf die gelaagdheid van die werk aan die hand van die konsepte sin van plek, bioregionalisme, gemeenskap en narratief. Ná die kontekstualisering en teoretiese raamwerk in die eerste gedeelte van die artikel, volg die bespreking van die kunswerk met fokus op die twee hoofdele van die installasie, naamlik die kunstenaarsboek (stories) en die klankopname (liedjies).

Die multidimensionele konsep, sin van plek (sense of place, spirit of place, genius loci), dui in wese daarop dat plekke met betekenis en gevoel vereenselwig word. Hierdie betekenis en gevoel ontstaan oor die verloop van tyd deur die individu se ervaring en betrokkenheid in die omgewing en is ingebed binne breër sosiale verhoudings. Sin van plek word grotendeels gevorm deur die sosiale, kulturele en ekonomiese omstandighede waarin die individu hom of haarself bevind (Rose 1995: 88­89). Dié verhouding van die mens met plek vind onder andere uitdrukking in gebruike, rituele, argitektuur, kuns en literatuur (Basso 1996: 57). Inherent aan die ervaring van sin van plek is plekidentiteit, wat onder andere op die individu se persoonlike identiteit in verhouding met die fisiese omgewing dui (Rose 1995: 88).3
Hierdie dinamiese wisselwerking en dimensies van sin van plek word dikwels omskryf met woorde en metafore wat op die gelaagdheid daarvan dui. So word daar verwys na die verskillende lae of dimensies van die sin van plek; plekke wat dinge vergader (Casey 1996: 27); lae van betekenis (Basso 1996: 56) en oorvleueling van plekke (Dotan in Relp 1976:    29). Lawrence Buell (2005: 73) beskryf pleksin (place-sense) as ŉ tipe palimpses van ŉ reeks plekervarings. Die metafoor van die palimpses en die idee van gelaagdheid, word ook dikwels met kunstenaarboeke in verband gebring (vgl. Drucker 2004: 93;109).
Die skaal van die “plek” wat in plekgehegtheid ter sprake is, kan wissel van mikro­ ruimtelike plek tot die makro­ruimte van ŉ hele kontinent, die wêreld of die heelal (Low & Altman 1992: 5; Buell 2005: 67). Gillian Rose (1995: 90) verwys na ŉ reeks van verskillende skale en dat ŉ gevoel dat ŉ mens by ŉ sekere plek tuishoort op plaaslike skaal, streeksvlak, nasionaal, supranasionaal, of globaal kan wees. In hierdie verband praat Buell (2005: 67) van die “nested quality of space”. Plekke kan egter ook, soos Gaston Bachelard (1994) aandui, intiemer ruimtes wees soos plekke in ŉ huis (solders en kelders), houers (kaste, laaie, kiste) of selfs natuurlike blyplekke en ekoskelette (neste en skulpe). Kunstenaarsboeke kan as sodanige
intieme ruimte as houers en plekke van identifikasie dien, en leen hul sigself daartoe om plek en
die sin van plek op verskeie wyses uit te beeld.
Karen Kinoshita, die kurator van die uitstalling, Sense of Place in Artist Books, wat in
2012 by die Universiteit van Minnesota uitgestal is, stel dit soos volg:
As a place of identification artist books can be specific representations in personal times, or places to individually identify with, or we can be in another’s place. In very good books we can live in worlds created by someone we think understands us without having to explain ourselves, and we take similar breaths in places others have been. Books can be a place to advocate or promote justice. Policy rights may be explained in clear new reasonable ways. Books can give insights into others, or can be places to heal trauma, or compose our journey.

In die boeke van internasionale kunstenaars in hierdie uitstalling varieer die konsepte van plek en sin van plek van abstrakte en konseptuele ruimte (vgl. Johanna Drucker [1996: 309] in dié verband) tot die konkrete uitbeelding van spesifieke plekke – hetsy op klein of groot skaal. Enkele titels gee ŉ aanduiding van die verskeidenheid: The book as a meeting place (Regula Russelle), Domestic interior, rooms and fixtures (Guy Begbie), The topography of home (Macy Chadwick), Homeless people (Tom Sowden), A night visit to the library (Amor Brito Cador), Work sites/work cities (Paulette Myers­Rich), Venice looking left (Loretta Cappanera), Stones from the river (Curt Lund), One hundred Scottish places (Thomas A. Clark) en Star poems (Karen Hanmer).
Kunstenaarsboeke in die interdissiplinêre projek en uitstalling, Weerspieëling enweerklank: Gesprekke oor tipografie, topografie en tipologie (Reflective conversations: typography, topography, typology) (Noordwes­Universiteit, Potchefstroom, 2013), vergestalt die gedagte van sin van plek in verskeie benaderings: vanaf intieme en persoonlike ruimtes tot gemeenskaplike en gedeelde ruimtes. In hierdie werke val die gelaagdheid op, nie slegs wat die gebruik van media betref nie, maar ook ten opsigte van die verskeidenheid van stemme, stories en narratiewe. In Nanette van Rooyen se Huid, ŉ werk van gemengde media op ŉ glasvesel mannekyn met ŉ meegaande digbundel en ŉ kunstenaarsjoernaal, word die vel en die vrou se liggaam as landskap voorgestel en word gereflekteer oor die impak van stereotipering en geweld op dié landskap. Dianne Fellows se werk, loving bruce, vertel deur foto’s, teks en film die storie van ŉ individu se behoefte om homself te ontketting van verwagtinge wat gewortel is in landskappe wat hy nooit gesien het nie (Fellows 2013). Die mens se metafisiese verhouding (drome, verwagtinge, herinneringe) met plek word hierdeur verbeeld. Franci Greyling se Mooirivier: weerspieëling en weerklank, ondersoek sin van plek aan die hand van die mens se ervaring van en invloed op ŉ rivier. Die werk bestaande uit twee konsertinaboeke en ŉ meegaande klankopname, bevat foto’s wat in die loop van die rivier geneem is en 170 jaar se indrukke van en inligting oor die rivier.
Dié verskeidenheid media, stemme, stories en narratiewe word ook in Stanley Grootboom se kunstenaarsboek-installasie, Suid-Afrikaanse gêlieblik stories en liedjies, gevind. Hier- benewens is die sentrale plek en rol van die gemeenskap in die werk opvallend. Die skaal van plek wat in die werk ter sprake is, sluit onder andere die volgende in: die intieme ruimte van die kunstenaarsboek, die woning, die gemeenskap, die kultuurgroep en die biostreek.

Suid-Afrikaanse gêlieblik stories  en  liedjies  bestaan  uit  vier  onderskeibare  dele,  naamlik ŉ kunstenaarsboek, ŉ musiekkas, ŉ skildery, en ŉ blikkitaar – alles gemaak uit herwonne materiaal (detailbeskrywing van die werk volg later in die artikel). Alhoewel die kunstenaars­
boek die kern van die werk is, vertoon die werk deur die kombinasie van media en die sensoriese ervaring wat daardeur gebied word, kenmerke van installasiekuns. Die werk kan daarom ook as ŉ kunstenaarsboek­installasie beskryf word.
Die “gêlieblik” in die titel verwys na ŉ konka, ŉ blik met gate waarin vuur gemaak word, en wat, soos die vuurherd en kampvuur as die hart van ŉ huis en gemeenskap, dikwels  ŉ gesellige vergaderplek is waar stories vertel en musiek gemaak word. Verwysing na twee gemeenskappe kan in die werk onderskei word, naamlik ŉ tradisionele Khoisangemeenskap wat 300 jaar gelede in die Tsitsikamma gewoon het, en ŉ eietydse gemeenskap, nasate van die Inquastam wie se lewenswyse en tradisies opnuut aan verandering onderhewig is.
Die kunstenaar, Stanley Grootboom, ŉ afstammeling van die Khoisan, is in 1974 in Coldstream in die Tsitsikamma gebore en het in Knysna gematrikuleer. Ná ŉ loopbaan van 12 jaar as kulturele beampte in die Departement van Kuns en Kultuur in die Oos-Kaap keer hy na sy heimat terug as gemeenskapsaktivis en entrepreneur. Hier is hy onder andere betrokke by die vestiging en estetiese inkleding van die Wieg van die Mensdom­kulturele dorpie by Bloukrans in die Tsitsikamma (Tsitsikamma Khoisan Village) (Grootboom 2013a).
In sy kunstenaarsverklaring verwys Grootboom (2013a) na sy inspirasie as die lewende dorp, sy mense en die omliggende landskap. Hy interesseer hom veral in verdwynende Suid­Afrikaanse dorpies (die sogenaamde “Vanishing Villages”) en kulturele praktyke. Die verdwynende dorpies is klein dorpies waar plaaslike inwoners wat reeds vir dekades daar woon, in ŉ post­Apartheidsera moet plekmaak vir nuwe ontwikkelings. Hierdie tendens ondermyn die historiese karakter van klein gemeenskappe, verskeur die sosiale samestelling en transformeer woonbuurte, en lei uiteindelik tot die verlies van historiese argitektuur en die identiteit van die gemeenskap (Grootboom 2013a). Begrip vir die broosheid van die dorpies en van hoe hulle verdwyning die land se karakter ingrypend sal verander, is vir Grootboom ŉ saak van groot erns. Een van sy uitgesproke oogmerke met die werk is dan ook om mense bewus te maak van kulturele identiteit en erfenis (Grootboom 2013c).
Die onderlinge samehang van die kunstenaar se plekverbondenheid, sy sosiaal-kulturele besorgdhede en oogmerke met sy kuns, die onderskeibare geografiese gebied, en die duidelike aanwesigheid van die gemeenskap in die werk, bied die moontlikheid om Suid-Afrikaanse gêlieblik stories en liedjies vanuit ŉ bioregionale invalshoek te beskou.
Soos in die inleiding aangetoon, is bioregionalisme ŉ filosofie en sosiale aktivisme wat ŉ kleinskaal, gedesentraliseerde en plekgebaseerde benadering tot die lewe verkies en die organiese verwantskap van sisteme beklemtoon (McGinnes 2005: 189). ŉ Biostreek, ŉ term wat aanvanklik deur Berg en Dasmann (1977) gemunt is, is ŉ onderskeibare gedeelte van die land wat nie polities afgebaken word nie, maar deur ŉ kombinasie van ekologiese en kulturele faktore gekenmerk word (Buell 2005: 83, McGinnes 2005: 189). Die Tsitsikamma kan as ŉ sodanige biostreek beskou word.4 In die eerste instansie word die biostreek deur ekologiese faktore soos klimaat, geologie, plante, diere en waterlewe gedefinieer. Die grense en resonansie van ŉ biostreek word oor die verloop van die tyd versterk deur mense wat ŉ langtermyn verbintenis gemaak het om daar te woon (Berg & Dasmann 1977: 399­400). Kulturele faktore wat met die bewoning verband hou, sluit in grondgebruik, landbou-aktiwiteite, taal, godsdienstige en kulturele praktyke, plaaslike kennis, gemeenskappe, ens. “Bioregionalisme sien egter die biostreek nie net as ŉ gebied wat deur menslike merkers afgebaken word nie, maar ook as ŉ domein van bewussyn en fokus van mense, wat konvensionele politieke grense uitdaag” (Smith 2012: 921). Dié bevraagtekening van standaardaannames oor grense en skaal, het ook in omgewingskryfwerk en -kritiek neerslag
gevind – onder meer in die herverbeelding van plaaslike plekke en die herkonseptualisering van plek op die bioregionale vlak (Buell 2005: 76­77). Die moderne bioregionalisme (hetsy landelik of stedelik) word veral op grond van ŉ besef van kwesbaarheid, onvastheid en veranderlikheid (flux) van die tradisionele regionalisme onderskei (Buell 2005: 88).
In die diskoers van bioregionalisme kom verskeie sleutelterme voor. Lynch et al. (2012:
4) sonder drie van hierdie terme uit, naamlik woning (dwelling), volhoubaarheid (sustainability) en herbewoning (reinhabitation). Die term dwelling (of die minder formele living-in-place) beteken volgens Kirkpatrick Sale (1985) om bewustelik en diep in ŉ plek te woon en ten volle betrokke te wees in die sensoriese rykdom van die onmiddellike omgewing (Lynch et al. 2012: 4). Dwelling is ŉ konsep wat veral met Martin Heidegger se denke vereenselwig word. Vir Heidegger bestaan dwelling onder meer uit die veelvuldige geleefde verhoudings wat mense met plekke handhaaf en waardeur ruimte betekenis kry (Basso 1996: 54). Volhoubaarheid verwys na ŉ leefwyse binne die ekologiese beperkinge van ŉ plek op so ŉ wyse dat dit sonder nadelige impak op die omgewing deur toekomstige geslagte volgehou kan word. Herbewoning behels om te leer om in ŉ plek te woon wat deur uitbuiting versteur en beseer is (Lynch et al. 2012: 4).
Die verweefdheid van plek, gemeenskap en stories word meermale in die literatuur     oor plekgehegtheid aangetoon (sien bv. Johnstone 1990; Casey 1996; Metzner 1995). Keith Basso (1995: 56) verduidelik dat verhoudings met plekke binne ŉ gemeenskap gevorm word en dikwels ook waargeneem word by geleenthede waar mense saam betrokke is en plek saam ervaar. Verhoudings met plekke vind onder meer uitdrukking in handelinge, kulturele praktyke en kunsvorme, soos mites, gebed, musiek, dans, kuns, argitektuur, en herhalende vorme van godsdienstige en politieke rituele (Basso 1995: 56). Op dié manier verteenwoordig, word plekke en hulle betekenisse voortdurend in die struktuur van die sosiale lewe geweef, en word plekke in kenmerke van die landskap geanker en met lae betekenis gedek (Basso 1995: 56).
Insgelyks word die vervlietendheid van gebeure en tyd vasgevang deur die stories wat hieroor vertel word. Ralph Metzner (1995) dui in sy artikel, ‘The place and the story: Where ecopsychology and bioregionalism meet’, verbande aan tussen ruimte en plek, en tyd en storie. Die konsepte van ruimte (space) en plek (place) word in die literatuur oor sin van plek en bioregionalisme deur verskeie mense beredeneer. Oorwegend word die term ruimte gebruik om die abstrakte konsep te beskryf, terwyl plek na die konkrete en gelokaliseerde verwys (vgl. Buell 2005: 63; Rose 1995: 88). Vanuit hierdie onderskeid vra Metzner wát teenoor tyd staan soos ruimte teenoor plek, en stel voor dat dit storie is. “If we want to localize and identify a particular segment of time, we do so by telling a story” (Metzner 1995). Net soos tyd en ruimte eerder  as ŉ kontinuum as verskillende kategorieë verstaan kan word, is plek en storie intiem verweef en onderling verwant. Vervolgens lê Metzner (1995) die ooreenkomste tussen plek en storie uit. Plek/ruimte beskik naamlik oor die volgende kenmerke: daar is ŉ kern (wat gewoonlik   die huis en die vuur is), en verder is daar grootte, grense, interne verdelingstrukture, inwoners, name, verhoudings tussen mens en plek, en psigiese dimensies. Hierdie kenmerke van plek/ ruimte kan soos volg op tyd/storie van toepassing gemaak word: Die kern is: die tema; grense: begin en einde van die storie; grootte: duur; inwoners: karakters; interne verdelings: oorgange en siklusse; name: plekname verbind met gebeurtenisse; psigiese dimensies: verkorting of verlenging van gebeure in die vertelling van die storie.
Met die verloop van tyd vervaag die herinneringe van dit wat op ŉ bepaalde plek en tyd plaasgevind het. Dit is deur stories dat die gebeure en die waarde wat daaraan geheg word, op ŉ manier kan voortleef. Gedeelde kennis van ŉ gemeenskap se stories dra verder ook by tot die skep van ŉ sin van gemeenskap en gehegtheid aan ŉ gemeenskap. Verweef hiermee is die
groeps­ en individuele identiteit, soos Barbara Johnstone (1990: 121) dit verwoord: “Collective knowledge of place evokes the collective memory that defines a group. Individuals’ relationships to groups are mediated through shared memories, memories organized around places and the stories that belong to places.”
Elke verteller/skrywer/kunstenaar verbeel en herverbeel – vanselfsprekend binne ŉ bepaalde konteks en in wisselwerking met ander – as’t ware die plek en sin van plek en herskep dit deur middel van ŉ kunswerk. Wanneer die luisteraar/leser/kyker vanuit ŉ eie verwysings­ horison (insluitende ŉ leeftyd se plekervarings – Buell 2005: 74) die kunswerk ervaar, lok dit individuele en kollektiewe herinneringe uit en vind insgelyks ŉ proses van herverbeelding plaas. Die luisteraar/leser/kyker word as’t ware deel van die gesprek. Op hierdie wyse word die kunstenaar se weergawe aangevul en kom ŉ groter narratief tot stand. Hierdie groter narratief, wat in die geval van Suid-Afrikaanse gêlieblik stories en liedjies op verskeie vlakke gespreksvoering impliseer en insluit, kan as ŉ konseptuele ruimte beskou word.

In die kunstenaarsboek­installasie Suid-Afrikaanse gêlieblik stories en liedjies (Figuur 1) kan verskeie stories en storievlakke onderskei word waardeur gebeure wat oor die loop van tyd op die plek plaasgevind het, vasgevang word. Hierdie narratiewe word deur die vorm en inhoud van die werk konkreet. Grootboom (2013a) se beskrywing (hier onder) gee ŉ aanduiding van die inhoud van die werk, die media wat gebruik is, en estetiese oorwegings van die kunstenaar. Die verband tussen die onderskeie dele asook die konsep van gelaagdheid blyk reeds uit die beskrywing van die werk.
Boek: (53cmx35cmx11.5cm; 16kg) Die boek van 32 bladsye is gemaak van sinkplaat en hout. Hierdie materiaal is versamel in die dorpe waar die kitaarspelers woon of gewoon het, en waar hulle hulle musiek maak en die stories rondom die gêlieblik vertel soos op die buiteblad geïllustreer word. Die teks, ŉ tweetalige storieboek om taal­ en leesvaardighede te ontwikkel, vertel die storie van die volwassewording van ŉ Khoisanseun (Grootboom 2013a).
Blikkitaar: (30cmx30cmx9cm [boks], 43cmx7cmx2.2cm [armstuk]) van sinkplaat, hout en plastiek) Die blikkitaar is gemaak van materiaal wat in die klein dorpies in die Tsitsikamma versamel is. Toe olieblikke skaars geword het, moes die inwoners van die klein dorpies improviseer en het hulle kitare gemaak uit die materiaal wat beskikbaar was.5 Later het hulle ook gewone kitare gebruik omdat dit maklik was om in die hande te kry (Grootboom 2013a).
Skildery: (61cmx76cmx5cm) olieverf op doek, sinkplaatraam met hout. Dit is ŉ skildery van oom Fred, ŉ kitaarspeler en storieverteller van die dorpie Coldstream in die Tsitsikamma (Grootboom 2013a).
Musiekkas: (30cmx23cmx13.5) ŉ Musiekkas van sinkplaat en hout met ŉ CD­speler. Die musiekkas is gemaak van materiaal wat versamel is in die dorpies waar die kitaarspelers woon. Die CD bestaan uit ŉ opname van liedjies deur die dorpie se kitaarspelers en inwoners. Die kunstenaar het inwoners uitgenooi om deel te wees van die opname. Hierdie opname is  nie geredigeer nie, sodat dit aan die gehoor ŉ “oorspronklike ervaring” kan bied (Grootboom 2013a).



Die titel, Suid-Afrikaanse gêlieblik stories en liedjies, verwys na ŉ gemeenskapstradisie van die gesellige samekoms om die “blikvuur”, die musiek en musikante, die stories wat om die vuur vertel word, asook die verhale in die boek self. Die werk sluit sodoende op diverse wyses by die orale tradisie aan. Besonder opvallend in die werk is die keuse van materiaal (sowel stoflik as inhoudelik) en die meervlakkige gebruik van die parateks.6 Die verloop van tyd word onder meer gesuggereer deur kontraswerking, die gebruik en hergebruik van materiaal en beelde, tekens van verwering en palimpses. Kontinuïteit en verandering wat betref die ekologiese sowel as die kulturele dimensies van bioregionalisme, word sodoende op verskeie wyses verbeel en uitgebeeld. In die bespreking word op die twee hoofdele van die installasie gefokus, naamlik die kunstenaarsboek en die klankopname.
Soos aangedui, is die materiaal van die kunstenaarsboek herwin uit ou huise van die verdwynende dorpies (figuur 2). Volgens Grootboom (2013c) het hy deur die keuse en gebruik van die materiaal doelbewus probeer om die huis self in die boek te sit; verskeie uitbeeldings van wonings word ook in die werk gevind. Bewoning (dwelling), in die letterlike en figuurlike sin van die woord, is sodoende ŉ integrale deel van die werk. Die buiteblad van die boek is gemaak van ysterplate wat by ŉ saagmeule opgetel is en wat die formaat van die bladsye bepaal het; die rugkant is van groot ysterskarniere wat oorspronklik in groot houtdeure gebruik is (Grootboom 2013c). Op die voorblad is ŉ toneel (in olieverf) van ŉ kitaarspeler wat onder die volmaan by ŉ gêlieblik sit en drie singende figure; in die agtergrond is ŉ huisie met buite vuurherd (abba­ vuurherd – Pretorius 1997: 209) en verdere figure. Die rook wat uit die skoorsteen trek en    die figure is tekens van ŉ “lewende” dorp, soos Grootboom daarna verwys. Op die agterblad
verskyn ŉ dansende kind saam met die lokteks. Oom Fred en die dansende Dina was deel    van die groepie wie se musiek en gesellige samesyn op die CD opgeneem is – deel van die gemeenskap van Coldstream.




Wanneer die boek oopgemaak word, word dit as’t ware die opening van ŉ deur op ŉ vergange wêreld. Die boekblaaie is gemaak van sinkplate wat deel was van ŉ ou kaggel wat uit een van die huise uit Coldstream herwin is. Grootboom het hierdie plate platgeslaan en met ŉ ystersaag in die gewenste grootte gesaag (Grootboom 2013c). Op sommige plate is die brandmerke van gebruik duidelik sigbaar. Hierdie plate wat aan skarniere van bloudraad geheg is, blaai moeilik, sodat die hantering daarvan ŉ ruimtelike en bewustelike proses word en ŉ ervaring soortgelyk aan die oopmaak van stram sinkdeure is (Grootboom 2013c). Met die oopmaak van die boek en die omblaai van die blaaie, is die kraak­ en skuurgeluide opvallend en die hantering word ook ŉ ouditiewe ervaring. Die olieverf­illustrasies kombineer gestileerde rotskunstekeninge en ŉ meer realistiese styl. Strokies springbokvel, wat onlosmaaklik deel van Khoisan-kultuur is, raam die illustrasies aan die kante en dra by tot die gelaagde indruk (sien Figuur 4). Die unieke materiaal, bonkige formaat en verskeidenheid media toon ooreenkomste met geïllumineerde manuskripte
– ook ten opsigte van die beliggaming van die sintuie en die leeservaring. Camille (2001: 38) stel dit so: “[T]he manuscript itself is a locus of all five senses there depicted. It not only represents sight, touch, sound, taste, and smell; it embodies them in its own material performance”. Die somatiese ervaring wat ŉ wesenlike deel van die leeservaring van ŉ geïllumineerde manuskrip uitgemaak het (Camille 2001: 38), geld ook vir die leeservaring van hierdie werk (sien Figuur 3).


In die binneblad van Suid-Afrikaanse gêlieblik stories en liedjies verskyn die woorde Khoiland maats/Khoiland friends. Hierdie subtitel verwys na Khoiland maatjies, ŉ selfgepubliseerde prenteboek wat Grootboom vir die doel van die kunstenaarsboek verwerk en in ŉ nuwe vorm en medium aangebied het. Die kunstenaarsboek kan daarom as ŉ vorm van remediasie beskou word. Grootboom (2013c) se oogmerk met die oorspronklike prenteboek was om kinders aan die omgewing en die besondere kulturele erfenis (onder meer rotskuns), bekend te stel – ŉ oogmerk wat kennelik met die vertrekpunte en doelstellings van bioregionalisme verband hou.7 Dié hergebruik van die teks is, soos die hergebruik van die materiaal waarmee die kunstenaarsboek gemaak is, ŉ vorm van herwinning. Sodoende dra dit ook by tot die gelaagdheid van die werk.
Die verhaal handel oor ŉ dag in die lewe van !Xam, ŉ Khoisan seun van meer as drie honderd jaar gelede, wat in die rotskuns van sy stam bewaar gebly het. Hierdie rotskuns verwys spesifiek na die tekeninge wat die kunstenaar in ŉ relatiewe onbekende grot in die Tsitsikammabos gedokumenteer het en wat ook op verskeie wyses in sy eie werk neerslag vind (Grootboom 2014). Rotskuns toon by uitstek eienskappe van palimpses. Die verwering waaraan hierdie kunsvorm blootgestel word, gepaardgaande met die vervaging van die oorspronklike betekenis daarvan, kan as ŉ letterlike en figuurlike uitwissing van die oorspronklike “teks” beskou word. Die interpretasie van rotskuns word gevolglik ŉ proses van herverbeelding van die konteks waarbinne hierdie tekens teen die rotswande aangebring is. Grootboom herkonstrueer aan die hand van dié rotskuns, ŉ gemeenskap en moontlike gebeure. Hy bedink m.a.w. ŉ storie waardeur
die gebeure van ŉ bepaalde tyd en plek vasgevang kan word; ŉ storie van ŉ gemeenskap wat eens op ŉ tyd in die Tsitsikamma gewoon het. In die kunstenaarsboek word die rotskuns deur die kombinasie van woord en beeld uitgebeeld; dit is egter veral die spesifieke medium en materiaal (olieverf op growwe sinkplaat) wat op besondere wyse die taktiele ervaring van rotskuns oproep (sien figuur 4).
Soos dit die geval is met die rotskuns, is die uitbeelding van die plant- en dierelewe,    die wisselwerking tussen mens en omgewing, en sosiale gebruike en rituele ŉ integrale deel van die werk. Op die eerste bladsy van die boek word die leser aan die ruimte (plek) bekend gestel. Die illustrasie (in olieverf) beeld ŉ bostoneel met ŉ rivier wat daardeur vloei uit; in   die agtergrond is ŉ werkershuisie met abba­vuurherd. Die meegaande handgeskrewe teks lees: “In die Tsitsikamma sing koel strome deur die bos en swiep blinkblou Knysnaloeries van tak tot tak tussen karee en geelhoutbome”.8 In die daaropvolgende bladsye word die hoofkarakter en die leefwyse van die vroeëre gemeenskap deur die illustrasies en woordteks bekend gestel. Die jong hoofkarakter is lief is vir dans. “!Xam is ŉ vrolike seun wat saans ligvoets by die vuur dans. Die rieldans is vol wilde ritme, maar hy geniet die danse wat die bewegings van die diere waarop die stam bedags jagmaak uitbeeld, die meeste.” Soos reeds uit die subtitel blyk, is die geïmpliseerde lesers kinders. Dit is ook duidelik uit beskrywings en die wyse waarop inligting verskaf word, byvoorbeeld die vergelyking van tradisionele en moderne lewenswyses: “Die mans was jagters en die bos was die Khoisan se selfdienwinkel. !Xam en sy maats kon net wanneer hulle wou weglê aan vrugte, bessies en veldkos soos sappige koekmakrankabolle – alles verniet uit die natuur”. Die wonings word beskryf as ronde rietskerms wat die stam teen wind, weer, wilde diere en ander vyande beskerm. Waar die woordteks na die spesifieke ruimte (die Tsitsikamma) verwys, skep die kleurgebruik en uitgebeelde landskap in sommige tonele, soos dié waar die vuurmaakproses verduidelik word, eerder die indruk van ŉ droër omgewing soos die Richtersveld. ŉ Groter kulturele konteks word sodoende gesuggereer.
Ná die bekendstelling en oriëntering word die gemeenskap uitgebeeld in ŉ ritueel om die vuur waartydens ŉ Sjamaan deur ŉ transdans met die voorvaders kontak maak (sien figuur 4). “Dié aand by die vuur, na die boegoetee, het die sjamaan se transdans begin. Hy het kontak met die stam, nag en grot verloor en was in ŉ geestelike wêreld waarin niemand hom kon volg nie. ‘Ons voorvaders praat…’ het hy met wilde oë uit die ander wêreld die boodskap na die stam gebring.” Metzner (1995: 2) verwys in hierdie verband na die veranderende staat van bewussyn en dat die “shamanic journey” ŉ aanduiding is dat die bewussyn soortgelyk aan ŉ tipe terrein of gebied beskou word.9 Hierdie bladsy is ŉ treffende voorbeeld van konkrete en abstrakte palimpses. Die kombinasie van illustrasiestyle beeld verskillende tye en geestelike dimensies uit en sodoende ook die veranderende staat van bewussyn: die vuur in ŉ realistiese styl suggereer die fisiese wêreld waarin die gemeenskap (die karakters) hulleself bevind, die meer gestileerde dansende figure stel die oorgang na die geesteswêreld voor, terwyl die gestileerde rotskuns in die agtergrond die voorgeslagte en die (herverbeelde) geesteswêreld verteenwoordig. Soos hierbo genoem, toon die blikbladsy brandmerke van die kaggelvuur vanwaar dit herwin is; sodoende pas die stoflike materiaal konseptueel by die toneeltjie om die vuur. Die samesyn om die vuur verbind ook die twee gemeenskappe en tye wat in Suid-Afrikaanse gêlieblik stories en liedjies figureer. Vir ŉ leser wat die narratief “voltooi” kan die deurgebrande sinkplaat verder ook die deurgang na die geesteswêreld versinnebeeld. Hierdie gelaagdheid word nog konkreter deur die sinkplaat wat agter die verflae sigbaar is en die strokies springbokvel wat die illustrasie omraam.


Ná die boodskap van die Sjamaan, “Voor die volgende volmaan moet die vleis in die pot van  ŉ seun wat man geword het kom”, berei die jagters hulself voor en vertrek op die jagtog. Die jong seuns word agtergelaat. In die namiddag draf !Xam na die stroom en kom onverwags op ŉ trop blinkvet kwaggas af. Sy jagtersinstink laat hom tot aksie oorgaan: hy stel sy pyl, trek die boogsnaar en tref die kwagga in die hart. Die ervare jagters keer egter, ná ŉ skermutseling met ŉ ander vyandige groep, met leë hande terug. Hulle wonde word deur die sjamaan versorg.
!Xam is die held van die dag, sy mense kyk met nuwe oë na hom, en ná die aand se feesmaal beloon die hoofman hom met ŉ kunstige string volstruiskrale. Hierna kan die dans begin. Die seun wat ŉ jong man geword het, se jagtog word in rotskuns teen die grotmuur verewig: “Die volgende dag kon !Xam die storie van sy eerste kwagga met ŉ skerp klip en rotsverf (gemaak van elandvet, elandbloed, plantsappe en rooi ysterklip) in die grot uitkerf. Op die volgende jagtog het sy voete selfversekerd in die spore van die baasjagters gevolg.”
Die uitbeelding van die leefwêreld in die kunstenaarsboek resoneer met die verbande wat McGinnis (2005: 188­189) tussen die plekgebaseerde leefstyl van bioregionalisme en die antieke en inheemse tradisies aandui, en waarin die gedeelde erfenis van die mens met spesifieke landskappe, seeskappe en streke vergestalt word in poësie, storievertelling, mitevorming en godsdienstige praktyke:
In indigenous practice, the region of nearness, which is the place inhabited, includes a broader circle of animals and plants that are part of the language spoken, religious and cultural practice, and local or regional knowledge of ecosystems. This knowledge of the ecology of a place is passed on from one generation to another by various mimetic practices or oral traditions. Indigenous culture is a result
of a system of primordial connections with others. [...] The significance of place and the region is found in the voice of the sacred landscape, which is culturally manifested in a totem, song, dance, or ceremony of earthly renewal and the human homecoming. There is no separate life; we must learn from the other inhabitants of our distinct places and communities.

McGinnis (2005: 189) verwys vervolgens na die kwesbaarheid van vroeëre bioregionale kennis, en na die verwagting van eietydse bioregionalisme dat sosiale geregtigheid sal geskied en dat hierdie kennis nie verlore sal raak nie:
Unfortunately, this early bioregional knowledge is threathened today. Nearly 90 percent of the indigenous languages and knowledge systems will be lost by 2020. The stories of place, the local knowledge of plants and animals, the sacred and spiritual dances and songs of a region that have been practices for thousands of years may be lost soon. It is the hope of contemporary bioregionalism that social justice will prevail, and that the bioregional ecology, biodiversity, and local knowledge of the present will not be lost or forgotten.

Genoemde verbondenheid met die natuur, die oordrag van inheemse natuurkennis, die kwesbaarheid van hierdie bioregionale kennis en inheemse tale, asook die poging tot bewaring daarvan, vorm die skering en inslag van die werk. Die verhaal word afgesluit met die verwysing na woorde wat uit die Khoisan-taal verleen is, soos boegoe, koedoe en gogga.10
Dat Grootboom die gemeenskapslewe en die kultuureie as kosbaar beskou en opnuut as bedreigd ervaar, blyk uit die laaste bladsy van die kunstenaarsboek waar by name erkenning gegee aan die groepie mense wat deel was van die klankopname: “En almal wie op sy eie manier ŉ bydrae tot die bevordering van Afrikaans maak”. Dié gemeenskap word a.g.v. sosiale, politieke en tegnologiese faktore blootgestel aan verandering. Die klein dorpies met   ŉ kenmerkende argitektuur en ŉ primêr Afrikaanssprekende gemeenskap, staan naamlik die gevaar om verdring te word deur eenvormige behuising en nuut saamgestelde gemeenskappe. Dit impliseer dat die gemeenskap, die onderlinge verhoudings en sosiale gebruike (insluitende taal en kultuurgebruike) aan verandering onderworpe is. “Senses of place may become more intense when they are perceived as being under threat” – aldus Rose (1995: 97). Dit is hierdie besef van die broosheid van die kulturele erfenis, waaronder sosiale en kulturele gebruike soos die gesellige bymekaarkoms om die “blikvuur”, selfgemaakte musiekinstrumente en kenmerkende liedjies, wat uit die Suid-Afrikaanse gêlieblik stories en liedjies blyk. Die klankopname van so ŉ ontmoeting, die sogenaamde gêlieblikliedjies, word ŉ wyse waarop die eietydse sosiale omgang vasgevang en bewaar kan word.
Alle gemeenskappe en plekke is egter voortdurend aan verandering onderhewig. Dianne Meredith (2005) wys daarop dat bepaalde strominge in bioregionalisme die mens se verhouding met plek oorvereenvoudig. Sy argumenteer onder andere dat streke en biostreke dinamies en veranderlik is en voordurend oor tyd ontwikkel; dat individue en gemeenskappe in alle gevalle ŉ oorvleueling van plekervaringe ervaar; en dat ŉ formele streek altyd ŉ oorvereenvoudiging is en ŉ groter mate van homogeniteit impliseer as wat normaalweg die geval is. “Regions themselves are not self­contained units nor are the people who dwell in them” (Meredith 2005: 87). ŉ Soortgelyke siening word deur Dan Wylie (2012) gehuldig in sy bespreking in Lynch et al., naamlik “Douglas Livingstone’s Poetry and the (Im)possibility of the Bioregion”. In sy bydrae argumenteer Wylie, o.a. met verwysings na Buell se waarneming van die bewustheid van die veranderlikheid (flux) van moderne bioregionalisme, dat die beskouing van ŉ biostreek as ŉ afgebakende gebied en houer ŉ oorvereenvoudiging is. As inwoner van die Oos­Kaap (wat val binne dieselfde politiese grense waarbinne die Tsitsikamma geplaas word) kan hy homself veel eerder as op die kruispunt van verskeie sisteme indink. Met verwysing na endemiese spesies, geologiese en klimatologiese kriteria kom Wylie (2012: 315­316) tot die gevolgtrekking: “... I
am perched not within a distinctive container but at the intersection of many systems ...” Hy verwys verder na die voorkoms van plant- en dierspesies wat met ander kontinente gedeel word of wat van elders kom (“European swallows and Russian yellow billed­kites”; “invasive English bracken, Scottish thisles, Australian wattles”) en bring dit ook in verband met die kulturele verskeidenheid: “Such global intersections are equally multiple in human cultural terms: there is simply no one cultural presence – Bushman, Xhosa, white settler, or any other – coterminous with natural features, and indeed, my region is punted in the tourist literature as ‘Frontier country’” (Wylie 2012: 316). Vir Wylie is die term ekotoon, ŉ soort oorgangsone waarin voortdurende wisselwerking plaasvind, meer gepas as die term biostreek. Die term ekotoon impliseer ook, deur die wisselwerking en oorvleueling van (eko)sisteme, konkrete en konseptuele gelaagdheid.
Wylie se waarnemings is inderdaad ook van toepassing op die gemeenskap wie se musiek in Suid-Afrikaanse gêlieblik stories en liedjies vasgevang is. Soos aangetoon, behels die kulturele dimensie van bioregionalisme kulturele faktore wat met bewoning verband hou, waaronder taal, gemeenskappe, gebruike en rituele, godsdiens, argitektuur, kuns en literatuur. Volgens Grootboom (2013c; 2014) is die gemeenskap van Coldstream o.a. nasate van die Inquastam, ŉ Khoisangroep uit die Langkloof. Individue uit die stamgroep het in die laat 1940’s oor die berg gekom en hulle in die Tsitsikamma gevestig (hoofsaaklik in bosboudorpies en by saagmeules). Hier het hulle onder andere kontak gemaak met die Fingo’s, ŉ Xhosastam wat in die omgewing gewoon het. Die gemeenskap van Coldstream is Afrikaanssprekend, wat ook aanduidend is van taal- en kulturele beïnvloeding en verandering waaraan die vroeëre inwoners blootgestel was. Die skrywer Pieter W. Grobbelaar (1997: 206) verwoord vanuit kultuurkundige perspektief die ontwikkeling van die kultuureie soos volg: “(G)een volkskultuur ontwikkel in ŉ lugleegte nie [...] Dit staan stewig geanker in die erfgoed wat by sy stamvolkere beskikbaar is. Maar soos die kultuurlandskap verander, is ŉ volk verplig om leengoed oor te neem by ander volkere waarmee hy in die loop van die tyd in aanraking kom [...].” Die diverse kulturele invloede waaraan hierdie gemeenskap blootgestel was, blyk dan ook uit die liedjies in die klankopname.
Die klankopname wat Grootboom in die dorpie Coldstream gemaak het, word as deel van die kunstenaarsboek­installasie geluister deur middel van ŉ draagbare CD­speler in ŉ klankkas (gemaak van gevonde ysterplate en versier met springbokvel). Met die uitstalling het die musiek nie deurgaans gespeel nie; besoekers moes self die speler aanskakel en snitte selekteer. Die klankopname skep ŉ bepaalde atmosfeer en verplaas die besoeker na die omgewing waar dit opgeneem is; na die mense, hulle geskiedenis en stories. Volgens Grootboom (2013b) het hy geen voorskrifte vir die opname gegee nie, maar die deelnemers aangemoedig om liedjies te sing soos hulle dit gewoonlik om hulle eie “blikvure” sou doen. Die klankopname is nie geredigeer nie, en die spontane wisselwerking tussen die deelnemers blyk duidelik uit die opname. Die  32 snitte, aanduidend van ŉ verskeidenheid tradisies, is hoofsaaklik in Afrikaans (met enkele liedjies in Engels en Xhosa), en sluit volkskwatryne, godsdienstige liedjies, liefdes­, dans­ en populêre liedjies in.
Die opname is klankryk met die musiekinstrumente (ŉ kitaar en soms ŉ mondfluitjie) as begeleiding, gepaardgaande ritmiese handeklap, die verskeidenheid stemme (manlik en vroulik; jonk en oud) asook tussenwerpsels, kommentaar en informele gesprekke. (Daar is ook iemand – waarskynlik ’n kind – wat onritmies op ’n metaal­knikkertjie druk.) Wat die sang kenmerk is die natuurlike meerstemmigheid daarvan. Die ritmekitaar begelei eenvoudig met gebruikmaking van die primêre akkoorde. Polifoniese voor­ of na­frases word ingevoeg (soortgelyk aan die sg. “call­responce”­praktyk – waar ’n voorsanger ŉ frase inlei wat deur die groep geantwoord word, of waar byvoorbeeld ’n altstem ŉ polifoniese tussenwerpsel sing) (Jordaan 2014).11 Die polifonie is ’n eienskap van tradisionele Khoisanmusiek, en is ook ’n band tussen die pigmee
en San­tradisies (Jordaan 2014). Daar kan ook afgelei word dat daar tydens die opname, soos gebruiklik is, danspassies en bewegings op die maat van sommige liedjies gemaak is. Hierdie klankverskeidenheid dra by tot die gelaagheid van die musiek en die werk as geheel.
Die hibriede en gelaagde aard van die liedjies bevestig ook die verskeidenheid kulturele invloede asook die voordurende wisselwerking tussen literatuurvorme op voetsoolvlak (vgl. ook Greyling 2014). Enkele voorbeelde: Oom Fred sing ŉ gedeelte (hoofsaaklik die refrein) van “Ou ryperd”, ŉ werk wat aan die legendariese Chris Blignaut toegeskryf word. Die lied is egter ŉ vrye vertaling deur Blignaut van “Old Faithful we roam the range together” (‘Horse’s Prayer’) van Michael Carr en Jimmy Kennedy (Classic County Lyrics 2014). Pieter W. Grobbelaar (1997: 176­177) verduidelik dat, aangesien daar aanvanklik met die koms van die opname­ tegnologie geen komponiste van ligte Afrikaanse musiek was nie, die vroeë sangers van populêre musiek op twee moontlikhede aangewese was, naamlik om bestaande volksliedjies op te neem, of om verwerkte tekste uit ander tale aan te bied. Hierdie verwerkings was bykans deurgaans Amerikaans-Engels. Van hierdie verwerkings het die verbeelding so aangegryp dat hulle op hulle beurt Afrikaanse volksliedjies geword het, waar dit in die volksmond verander het sodat dit moontlik later weer, “soms in erg verbrokkelde vorm” (Grobbelaar 1997: 205), opgeteken kan word. Hierdie proses is ook duidelik in die geval met “Ou ryperd”.
Heelwat van die liedjies vertoon kenmerke van die volkskwatryn. Sommiges van dié kwatryne het meer onlangs deur CD­opnames en beeldsending bekend geraak het – ander is onbekender liedjies wat in die volksmond voortgeleef het.12 In sy versameling volkskwatryne wys Grobbelaar (1997: 201) op die groot verskeidenheid wysies van die volkskwatryne (spesifiek waar die lang lied tot ŉ kwatryn gekrimp het) en dat dit veral as inheemse riele gesing word. Die riel is ŉ ou dansvorm met wortels in die Khoisan kultuur soos dit ook in die boek uitgebeeld word. Die kwatryne op die opname sluit die volgende in: “Jaloersbokkie”, “Lekker ou Jan”, “Julle moet nooit aan my verlang nie”, “As ek na my mamma geluister het”, “Die hoenderhaan die kraai maar die rooidag die breek” (ŉ variasie hiervan is opgeteken in Grobbelaar 1997: 35), “My bokkie gee my ja­woord”, “As jou ma jou wegjaag”, “Daar’s ŉ hoender wat ŉ eier nie kan lê”, “Toe hang ek aan die hakiesdraad” (opgeteken in Grobbelaar 1997: 97, geringe verskille).
Die godsdienstige liedjies in die opname kan o.a. teruggevoer word na die onderskeie kerkgenootskappe in die omgewing (o.a. die Morawiese kerk, die VGK Kerk, die NG Kerk, Anglikaanse kerk en die Christian Church). Kassette met kerkliedere is in die gemeenskap beskikbaar. Volgens Grootboom (2014) was opnames van Suid­Afrikaanse gospelsangers soos Rebecca Malope ook baie gewild. ’n Hele aantal kerkliedjies word in Afrikaans gesing (“Lei my Here”, “Here my God, ek het U lief”, “Die Here is lief vir my”). In Xhosa is daar “Hamba Satan” asook ’n Xhosalied waarvan die tweede strofe in Afrikaans gesing word (“Die Here seën my nou”). Die meeste van hierdie liedjies is waarskynlik sogenaamde koortjies. Koortjies is kort koorgedeelte met godsdienstige lirieke wat dikwels in Afrikaans gesing word, maar wat ook versies in Xhosa of Engels kan insluit (Jorritsma 2006: 205). Engelse geestelike liedere uit gospel/spiritual­tradisies sluit in “The train is gone away”, “What a magic God we serve” en “O Lord my God”. Interessant is die mondfluit­ en kitaarweergawe van “Nkosi sikelel’i Afrika”. Die besoeker wat na al die snitte op die CD luister, kan ŉ indruk kry van die groot verskeidenheid invloede op die musiekkultuur van dié gemeenskap.
Benewens die kunstenaarsboek en opname bestaan die installasie ook uit ŉ  blikkitaar  en skildery. Hierdie twee dele van die werk dra by tot die uitbeelding van ŉ gemeenskap wat voortdurend by veranderende omstandighede aanpas. Die blikkitaar is gemaak van materiaal (sinkplaat, hout en plastiek) wat in die klein dorpies in die Tsitsikamma versamel is, en is ŉ
plaasvervanger vir die blikkitare wat oorspronklik van olieblik gemaak is. Jorritsma (2006: 14­
15) wys op die verwantskap tussen die ramkie en die blikkitaar. Die vermoede bestaan dat die ramkie oorspronklik in die 18de en 19de eeue deur die slawe aan die Kaap by die Portugese geleen is. Die Khoekhoe, San, en Bantu­sprekende mense het hulle eie ramkies van kalbasse en diervel gemaak. In die twintigste eeu is die kalbas deur ŉ tin of olieblik vervang.13 Soos Grootboom (2013a) in sy kunstenaarsverklaring aandui, moes die inwoners van die klein dorpies toe olieblikke skaars geword het, improviseer en het hulle kitare gemaak uit die materiaal wat beskikbaar was. Later het hulle ook gewone (Westerse) kitare gebruik omdat dit maklik was om in die hande te kry (Grootboom 2013a). Oom Fred, een van die kitaarspelers en sangers wat deel was van die opname en wat ook op die buiteblad van die boek en op die skildery uitgebeeld word, is een van die ou generasie blikkitaarspelers van Coldstream.14 Op die afbeeldings speel hy egter, soos ook tydens die klankopname, ŉ gewone kitaar. Die selfgemaakte musiekinstrument, die blikkitaar wat so lank met die musiekmakers uit hierdie marginale gemeenskap vereenselwig is, is ŉ kulturele artefak wat al hoe skaarser word.
Op die skildery van oom Gert is huisies in die agtergrond geskilder. Hierdie huise is in  ŉ nuwer boustyl as dié wat op die voorblad en eerste bladsy van die boek uitgebeeld word. Laasgenoemde huise is aanduidend van die boustyl en lewenswyse wat met die verdwynende dorpies vereenselwig word (Grootboom 2013c). Dié wonings wat oorspronklik as arbeidershuise (van sink, hout of klip en met kenmerkende skuins dakke, skoorstene en kaggels) in bosboudorpies en by saagmeules gebou is, was ook eens op ŉ tyd ’n nuwe vorm van bewoning vir die Khoisan (teenoor tradisionele wonings soos grotte en hutte wat in die boek uitgebeeld word). Grootboom (2013c) wou ook – soos dit die geval is met die uitbeelding van gewoontes, gebruike en rituele in die werk – deur hierdie verskeidenheid wonings die kulturele verandering oor tyd heen aantoon. In die skildery is verder ook die aanduiding van elektriese drade en ŉ TV­antenna. Die afleiding wat hieruit gemaak kan word, is dat die vuurherd, as hart van die huis en as ŉ plek waar stories vertel word, deur moderne tegnologie vervang word – en dat die storievertel- en saamsingkultuur sodoende bedreig word. ŉ Prominente padteken wat voor die huise in die skildery verskyn, beklemtoon die eietydse gemeenskap en omgewing: dat die padteken ŉ “geen toegang”-bordjie is, kan op verskeie wyses ironiese betekenis dra. Dit is opvallend dat daar, in al die dele van die kunstenaarboek-installasie, mense teenwoordig is. Dit is die inwoners van die huise, die dorpies, die biostreek. Deur die dele van dié kunstenaarsboek-installasie en deur die hantering van die verskeidenheid media en narratiewe – met ander woorde die vorm en inhoud van die werk – kom ŉ gelaagde werk tot stand waarmee die gemeenskappe, tye en plekke op verskeie wyses verbind word, en waaruit die voortgesette aanpassing van die gemeenskap in nuwe kontekste blyk.

Vir Casey (1996: 27) weerspieël ŉ streek die inhoud wat daar saamgehou word, sowel as hoe dit gehou word. “[P]lace is not one kind of thing: it can be psychical as well as physical, and doubtless also cultural and historical and social. But as a coherent region in Husserl’s sense of the term it holds these kinds – and much else besides – together” (Casey 1996: 31). Casey (1996:
31) beklemtoon dat dinge en lokaliteite, mense, diere, ensovoorts – nie net bymekaar gehou word deur die geografiese plek nie, maar omdat hulle deel is van dieselfde plek. Hierdie siening van ŉ streek, waarin die verskeidenheid aspekte onderling verwant is, en sodoende as’t ware self die “houer” daarvan word, kan ook op die werk onder bespreking van toepassing gemaak word. Net soos ŉ plek en ŉ streek die inhoud daarvan (wat) sowel as die vorm (hoe dit gehou word) weerspieël, kan Suid-Afrikaanse gêlieblik stories en liedjies beskou word as ŉ houer, ŉ
bewaarplek van verweefde idees, stories en stemme. Dié kunstenaarsboek-installasie word as’t ware die konkretisering van verskeie aspekte en dimensies van plek en sin van plek.
Dit is opvallend dat Grootboom in gesprekke oor sy werk spesifiek na die verband tussen die verskillende dele verwys. In sy skilderyreeks van die verdwynende dorpies beeld hy byvoorbeeld tekens van bewoning uit waarmee ŉ “lewende dorp” voorgestel word. Ten opsigte van Suid-Afrikaanse gêlieblik stories en liedjies vergelyk Grootboom (2013c) die onderlinge verband tussen die dele van die werk met sy skilderye. Hy voel dat die dele van die werk as geheel uitgestal moet word en dat die boek deel van die installasie is: “Almal is verwant aan mekaar; amper soos die skildery van die verdwene dorp: die kaggel wat rook, wasgoed op die draad, die tannie en oom voor die huis – alles behoort aan mekaar” (Grootboom 2013c). Grootboom (2013c) gebruik egter ook die metafoor van ŉ houer wanneer hy aandui dat die blikboek soos ŉ “shelter” is, “ŉ dop waarin die arikreukel skuil”. Die dop beskerm die waardevolle inhoud, die kultuurstories. Hierdeur word aangesluit by die gedagte wat in die inleiding genoem is, naamlik dié van die kunstenaarsboek as intieme ruimte en bewaarplek. Terselfdertyd is die kunstenaarsboek­installasie egter vir Grootboom die kern van ŉ gespreksruimte. Sy gedagte met die werk is om dit in die konteks van die kultuurdorpie uit te stal waar besoekers (buitelanders, Suid­Afrikaners en ook plaaslike inwoners) na die werk kan kyk; en waar volwassenes die boek saam met hulle kinders deurblaai en dit vir hulle lees, en hierdeur tot ŉ gesprek tussen die volwassene, die kind en die boek aanleiding kan gee (Grootboom 2013c). Sodoende word die blikboek ook ŉ metaforiese blikvuur – ŉ kuierplek waar stories vertel word.
Stanley Grootboom se Suid-Afrikaanse gêlieblik stories en liedjies vergestaltopŉbesondere wyse ŉ gemeenskap en stories uit die Tsitsikamma. Die werk word sodoende ŉ bevestiging van Lynch et al. (2012: 14) se waarneming dat kuns en literatuur ons kan help om te luister na die vele stemme wat die stories in ŉ biostreek vertel, en om te verbeel en herverbeel wat dit mag beteken om aanpasbaar te leef in ons plekke soos hulle verander. Kunstenaarsboeke kan, soos uit die bespreking blyk, op ŉ besondere wyse gestalte gee aan die stories van ŉ biostreek. Ek vermoed dat kunstenaarsboeke waarin biostreke figureer, natuurlikerwys ŉ kombinasie van ekologiese en kulturele faktore bevat, en dat elkeen van hierdie werke die gelaagdheid van sin van plek op ŉ unieke wyse sal vergestalt. Dit is waarskynlik dat die kunstenaar van werk soos dié wat in die inleiding genoem is, besondere beweegredes het vir die keuse van tema, inhoud en vorm, en dat die kunstenaarsboeke sodoende ook as intieme ruimte as houers en plekke van identifikasie vir sowel die kunstenaar as die leser/kyker kan dien. Soos in die artikel gedemonstreer is, kan die kategorieë en konsepte wat bioregionale aangeleenthede en besorgdhede belig, waardevolle instrumente wees in die lees, beskrywing en bespreking van sodanige kunstenaarsboeke. 
tekens van kreatiewe verbande tussen digkuns en visuele kunste is reeds in die 15de eeu gedokumenteer toe Leonardo da Vinci dié stelling gemaak het: “Painting is poetry that is seen and not heard, and poetry is painting which is heard and not seen” (aangehaal in
Rogers & Rogers 1985: 42). Die digter Gertrude Stein het dié stelling bevestig met haar uitspraak, dat “[a] writer should write with his eyes, and a painter paint with his ears” (aangehaal in Rogers & Rogers 1985: 42). Aanhalings soos dié word as uitgangspunt vir die artikel aangewend om ’n ondersoek te doen na ’n gedeelde wortelstelsel tussen digkuns en visuele kuns deur gebruik te maak van ’n geselekteerde visuele kunswerk en ’n beeldgedig wat in reaksie op dié kunswerk geskep is. Dit stel die vraag en bied (op ’n praktykgebaseerde wyse) ook kreatiewe voorbeelde (woordwolk, kleurkalligram, beeldspraakverhaal, kleurverskuiwing, versverskuiwing en boeklandskap) aan van dit wat nuut geskep kan word as ’n visuele kunswerk in die lig van ’n beeldgedig ondersoek word én ’n beeldgedig in die lig van ’n visuele kunswerk ondersoek word.
Stephen Scobie (1997: 3) se ondersoek na die wisselwerking tussen taal en beeld met verwysing na “how language supplements painting, frames it, conditions it, invests in it, invades it, exploits it, distorts it, caresses it”, beweer dat taal en skilderkuns nie alleen of los van mekaar behoort te staan nie. Hy skryf: “Language and painting frame each other, they are each others’ supplements.” Dié uitgangspunt van Scobie het betrekking tot die verhouding tussen taal en visuele kuns en ondersteun die uitgangspunte van die artikel wat die wisselwerking tussen digkuns en visuele kuns benadruk. Klem word geplaas op die kreatiewe verbande tussen digkuns en visuele kuns en die intertekstuele spel wat tussen die beeldgedig en die visuele kunswerk kan ontstaan as die gesprek op ’n kreatiewe wyse ondersoek en ontleed word. Met betrekking tot hierdie artikel, impliseer intertekstualiteit dat ’n woordteks sinspeel op ’n beeldteks (en ook andersom). Die woordteks verwys terug na die beeldteks en die beeldteks verwys terug na die woordteks; die een woordteks reflekteer in die beeldteks om ’n spel van kreatiewe verbande neer te lê (kyk ook Sedgwick 2002: 71–88 vir praktiese voorbeelde van wisselwerking tussen woordkuns en visuele kuns).
Die betrokke visuele kunswerk van Joan Miró, wat as ’n beeldlandskap in die artikel voorgestel word, is Silence van Joan Miró (1968) (Erben 2008: 199) en die betrokke beeldgedig wat as ’n woordlandskap in die artikel voorgestel word, is “Buigsaamheid van ’n realiteit” (Van Loggerenberg 2013). Die studie stel in wese die vraag met betrekking tot Scobie (1997) se uitgangspunt: Op watter wyses verruim die beeldgedig deur die navorser/digter die visuele kunswerk van Joan Miró en op watter wyses verruim die visuele kunswerk die betrokke beeldgedig? Die motivering vir die navorsingsonderwerp steun sterk op die kunstenaar Joan Miró se verwantskap/verhouding met digkuns en die navorser se eie verwantskap/verhouding met visuele kuns. Miró (aangehaal in Salvador 2011: 23) het immers gemeen: “When I have an idea, I make a little sketch of it wherever I am, on whatever I got at hand. As time passes the idea works away at the back of my mind, and one day it becomes a painting.” Hierdie aanhaling word deur die navorser as motivering gebruik in dié ondersoek, naamlik dat idees in een sin opgeteken kan word en namate die tyd verbygaan, die idee steeds “voortwerk” in die digter/kunstenaar en later “opgediep” word deur nuwe woorde wat in die skepping/ontstaan van ’n gedig uitgespreek kan word. Die navorser vind sterk aanklank by die geselekteerde visuele kunswerk van Miró wat aanleiding gegee het tot die skepping van ’n beeldgedig in reaksie op die kunswerk van Miró. Dié ondersoek het verder gelei tot ’n oorsig op die kreatiewe verbande tussen die digkuns en die visuele kuns met betrekking tot praktykgebaseerde navorsingsmetodes.

Beeldgedigte kom redelik algemeen in die Afrikaanse poësie voor en Karen de Wet lys in haar voorlopige ondersoek meer as 200 beeldgedigte wat in Afrikaanse digbundels sedert die 1950’s gepubliseer is (kyk De Wet 2007). Beeldgedigte het dan ook in akademiese studies neerslag gevind in die werk van o.m. H.J. Pieterse (1988: 254–267) se “Die rol van die skilderkuns in die poësie van Sheila Cussons”; W.F. Jonckheere (1989: 269–278) se “Die beeldgedig as genre” handel oor die Afrikaanse beeldgedig as genre en die algemene karaktereienskappe van ekphrastiese poësie; Adéle Nel (1989 & 2001: 21–38) se studies Die oog in die poësie van D.J. Opperman spreek verbande tussen digkuns en visuele kuns met spesifiek na die poësie van Opperman aan; en “Die kleur van vers en verf: Antjie Krog in gesprek met Marlene Dumas” handel oor die intertekstuele spel tussen Krog se beeldgedigte in gesprek met Dumas se visuele kunswerke; Marthinus Beukes (2005: 173–185) se “Johannes Vermeer en Tom Gouws: ’n tekstuele diskoers deur pen en penseel” ondersoek die wyse waarop Gouws se tekste, die betekenis van Vermeer se skilderye verruim; Gerda Taljaard­Gilson (2002) se studie Die wisselwerking tussen skryfkuns en beeldende kuns handel oor beeldliteratuur wat deur die skilderye van Pieter Bruegel geïnspireer is; Stephanus van Zyl (2010) se ondersoek na Die verwoorde beeld: ’n Ekphrastiese analise en vergelyking van H.J. Pieterse en T.T. Cloete se beeldpoësie – ’n analitiese en vergelykende studie tussen H.J. Pieterse en T.T. Cloete se beeldpoësie; en Hans Pienaar (2013) se Die “fotogedig” met spesifieke verwysing na die bundel Notas uit die Empire, handel oor die fotogedig as genre met spesifieke verwysings na Pienaar se eie poësie en gepubliseerde bundel (Pienaar 2010). Nie een van hierdie studies handel egter spesifiek oor Miró en/of gedigte in verhouding tot Miró  se kuns nie. In die Afrikaanse letterkunde bestaan daar na wete slegs enkele beeldgedigte wat na aanleiding van Miró se kuns geskryf is: Sheila Cussons se “Die Miró­mannetjie” (Cussons 1979: 22) en Ilse van Staden se “’n Blinde luister na ’n Miro­skildery” (Van Staden 2003: 51).2

In hierdie artikel word daar van praktykgebaseerde navorsingsmetodes gebruik gemaak om die kreatiewe verbande tussen digkuns en visuele kuns op ’n praktiese wyse te illustreer. Volgens Hasemann (in Combrink & Marley 2009: 183) lewer praktykgebaseerde navorsing ook simboliese (visuele of kreatiewe) data. Dié metodologie is veelvoudig van aard en word deur praktiese toepassing gelei (Combrink & Marley 2009: 183). Praktykgebaseerde navorsingsmetodes stel ’n oorspronklike ondersoek ten doel waardeur nuwe kennis verwerf word – gedeeltelik deur middel van ’n praktiese toepassing, sowel as deur die uitkomste daarvan (kyk Candy, 2006). Hoewel die kontekstualisering en die belang van so ’n studie van woorde gebruik maak, kan die studie slegs ten volle begryp word deur direkte verwysing na die kreatiewe uitsette onder bespreking. Met spesifieke verwysing na visuele kuns, beweer Candy (2006): “[T]he emphasis is on [the] creative process and the works that are generated from that process: the artefact plays a vital part in the new understandings about practice that arise.” Hasseman (aangehaal in Combrink & Marley 2009: 183) brei verder uit oor die noodsaaklikheid van praktykgebaseerde navorsingsmetodologie met betrekking tot kreatiewe terreine. Hy meen: “the research is led through and based on practice as opposed to the qualitative and quantitative paradigms which report on literature study or practice.”
Hierdie metode van navorsing is sinvol by die ondersoek na die kreatiewe gesprek wat tussen ’n beeldgedig en ’n visuele kunswerk kan plaasvind, sowel as by die wisselwerking tussen woordtekste en beeldtekste wat in verhouding tot mekaar nuwe interpretasievlakke aan die
ontvanger van die werke kan openbaar. Verskeie visuele en letterlike hulpmiddels is in wese deel van die navorsingsmetodologie van hierdie artikel en vorm deel van die skeppingsproses van die kreatiewe produk(te) wat deur die navorser ontwikkel is. Dit beklemtoon ook die bruikbaarheid van praktykgebaseerde navorsingsmetodes met betrekking tot navorsing op die terrein van Kreatiewe Skryfkuns. Hierdie kreatiewe hulpmiddels (die woordwolk en kleurkalligram) wat vir die doel van die studie geskep is, vorm deel van die navorsingsmetodologie, sowel as van die uitwysing van dieperliggende interpretasievlakke wat manifesteer as ’n beeldlandskap en ’n woordlandskap in gesprek sou tree. Verdere visuele en letterlike hulpmiddels wat vir die doel van die studie geskep is, sluit ’n kleurverskuiwing van die oorspronklike visuele kunswerk in gesprek met ’n versverskuiwing van die oorspronklike beeldgedig in.
Bykomende kernterminologie in die digkuns wat ’n direkte uitvloeisel is van die gesprek tussen digkuns en visuele kuns en van toepassing is op die studie, sluit in: ekphrastiese poësie en beeldgedigte. Ekphrastiese poësie plaas klem op “[t]he visual emblem and the verbal emblem are complementary languages for seeking the representations of the unrepresentable. Ekphrasis is the poet’s marriage of the two within the verbal art” (Krieger 1992: 22), terwyl beeldgedigte na aanleiding van ’n visuele kunswerk geskryf word, en dié gedig kan beskrywend, krities of interpreterend van aard wees (Van Gorp & Ghesquire 1991: 40).

Die digter Ezra Pound was van mening dat ’n beeld ’n oombliklike intellektuele en emosionele samestelling kan verteenwoordig (in Drury 2006: 142). Wanneer ’n gedig gelees of gehoor word, word die poëtiese beeld in ’n oogwink in die ontvanger se bewussynstroom opgeneem en verwerk tot ’n verstaanbare begrip waarmee hy/sy kan assosieer. Dieselfde beginsel is van toepassing op ’n visuele kunswerk – die waarneming of ervaring van ’n visuele beeld kan ook in ’n oogwink in die bewussynstroom van die ontvanger opgeneem en verwerk word tot ’n verstaanbare begrip waarmee hy/sy kan assosieer.
W.J.T. Mitchell (1986: 10) het ’n stamboom saamgestel om die verskillende vertakkings van ’n beeld uiteen te sit – ’n verheldering van die omvangrykheid van dié term en al sy  permutasies:


Trapp (in Mitchell 1986: 19–20) plaas klem op die kognitiewe en die verbeelding wat meewerk wanneer twee verskillende beelde met mekaar vergelyk word – waar die twee beelde ooreenkomste toon, maar nie noodwendig presies dieselfde voorkoms het nie. Met ander
woorde, die intellektuele kyk na die uiterlike voorkoms, terwyl die verbeelding die aard van die voorkoms oproep. Dus vermeng die uiterlike voorkoms van ’n beeld met die aard van die beeld, en dit beïnvloed die wyse waarop die woorde uitgekies word om die persepsie van die beeld uit te druk. Mitchell (1986: 19) verwys verder na die metaforiese uitdrukking, “the physical manipulation of signs (painting, writing, speaking)”, wat hy gelykstel aan “thinking on paper, out loud, in images”.
Stephan Cheeke (2008: 1) voer aan dat die opvallende uiterlike en visueel sigbare verskille tussen digkuns en visuele kuns nie buite rekening gelaat moet word wanneer die verwantskap tussen die twee terreine ondersoek word nie. Volgens Cheeke (2008: 1), het Gothold Ephraim Lessing reeds in 1766, in ’n opstel oor die beperkings van skilderkuns en digkuns, gepostuleer: “In its imitations painting uses completely different means or signs than does poetry.” Digkuns en visuele kuns vertoon nie dieselfde nie en toon kenmerkende uiterlike verskille, óf, soos Hugh Kenner (1971: 428) meen: “[O]ne art does not attempt what another can do better.”
’n Gedig wat ’n visuele kunswerk as invalshoek gebruik, toets op verskeie komplekse wyses die geldigheid van die stelling: “a poem can be a better picture than a painting [as] this would be possible only if we take ‘picture’ as a metaphor” (Cheeke 2008: 1). Dit kan egter problematies wees om te beoordeel of ’n digter wel suksesvol is in sy/haar poging om deur middel van geskrewe literêre taalgebruik ’n visuele kunswerk metafories deur middel van ’n gedig voor te stel. Natalie Goldberg (2014: 8) meen skryf is ook ’n vorm van visuele kuns omdat die skrywer graag wil hê dat die leser moet kan sien wat geskryf word. Die gedig wat op grond van ’n visuele kunswerk geskryf word, is dus ook ’n visuele weergawe van die oorspronklike kunswerk wat deur middel van konkrete taalgebruik spreek tot die denkbeeldige wêreld van die leser. Cheeke (2008: 3) sluit aan by Goldberg deur aan te voer dat sowel ’n gedig as ’n visuele kunswerk kunswerke in eie reg is wat kommentaar op mekaar lewer, maar ook in eie reg verdere interpretasiemoontlikhede kan ontsluit.
Volgens Mitchell (1986: 48), is digkuns ’n kunsvorm wat gebruik maak van tyd, beweging en aksie, terwyl visuele kuns ’n kunsvorm is wat gebruik maak van ruimte, stilstand en aksie onder arres. Wanneer ’n gedig en ’n visuele kunswerk metafories in gesprek tree, word die grense van die gesprek verskuif, aangesien die gedig ’n stem van tyd, beweging en aksie aan die visuele kunswerk kan bied, terwyl die visuele kunswerk weer ’n stem van ruimte, stilstand en aksie onder arres aan die gedig kan bied. Die twee terreine spreek dus tot mekaar se kenmerkende verskille. Volgens Gill Dekel (2006), tree die digter dan op as skakel tussen die leser/kyker en ’n groter bewussynsrealiteit, en die digter dra deur middel van ’n gedig nuwe inligting aan die ontvanger oor wat hom/haar direk in kontak bring met die realiteit van vernuwing:
As such, the poet serves as a link to a larger consciousness of reality, which exists around us and communicates information to us through the use of symbolizing words delivered by the poet. Poems seem to serve as a written archetype of a cosmic consciousness. The role of poetry, thus, is not just an expression of an individual poet›s emotion, but rather a connection to higher realities, aiming at reminding humanity of an available enlarged reality.

Só tree die visuele kunstenaar ook op as ’n skakel tussen die individu en ’n groter bewussynsrealiteit. Deur middel van die visuele kunswerk maak die waarnemer kontak met ’n realiteit (of weergawe daarvan) waarvan hy/sy nie noodwendig voorheen bewus was nie.
Volgens Rogers & Rogers (1985: 9), voer sommige digters aan dat gedigte en metaforiese taalgebruik een en dieselfde is. Visuele kunstenaars maak ook gebruik van metaforiese beelde, wat letterlik uitgebeeld word en uit letterlike vorms bestaan. Die digter Robert Frost voer
byvoorbeeld aan: “[T]he poet achieves just such an immediate single unified impression by means closely related to those of the painter” (in Rogers & Rogers 1985: 9). Die digter skep geskrewe metafore, wat gelyk gestel kan word aan die visuele kunstenaar wat metafore visueel uitbeeld. Deur middel van beeldspraak bereik die digter ’n onmiddellike verbintenis met die figuurlike beeld wat met metaforiese kwaliteite geskep word. Die digter tree dus in gesprek met die gedig op ’n metaforiese vlak. Hierdie tipe gesprek tussen digter en gedig is herleibaar na die tipe gesprek wat plaasvind tussen die visuele kunstenaar en die visuele beeld wat (letterlik) met metaforiese kwaliteite geskep word. Omdat die digter en die visuele kunstenaar iets konkreet uitbeeld, begewe hy/sy hom/haar op een en dieselfde vlak van skepping. Die digter
e.e. cummings het homself beskryf as ’n outeur van prente en ’n tekenaar van woorde en hy verklap insig tot sy skeppingsproses as hy sê: “[H]earing [...] paintings, seeing [...] poems” (in Rogers & Rogers 1985: 42). Die digter én die kunstenaar voer dus metaforiese gesprekke in hul denkprosesse tydens die skep van produkte (kreatiewe uitsette), deur gebruik te maak van woorde en beelde (letterlik of figuurlik). Die uiteinde van hierdie metaforiese gesprekke wat denkbeeldig plaasvind, is die skeppingsprodukte wat dan oor metaforiese kwaliteite beskik.
Die Latynse frase Ut pictura poesis wat in direkte vertaling “As is painting, so is poetry”
lees, is deur Horatius in die bekende Ars Poetica bekendgestel (Markiewicz & Gabara 1987:
535) én Plutargos (in Lee 1940: 197) het teenoor Simonides opgemerk: “Painting is silent poetry, and poetry is painting that speaks.” Leonard Barkan (2013: 27–74) bevraagteken egter die interpretasiemoontlikhede van stellings soos die bogenoemde. Hy voer aan dat die twee terreine nie bloot vergelykbaar is volgens verskille en ooreenkomste nie, aangesien die twee terreine in wese onderling aan mekaar geskakel is en nie dieselfde kenmerkende sigbare eienskappe toon nie. Dit sluit aan by Rogers & Rogers (1985: 61) se vergelyking van ’n gedeelde wortelstelsel tussen die twee terreine.
Verder voer Wallace Stevens (1965: 160) ook aan: “There is a universal poetry that is reflected in everything” en Barkan (2013: 29) meen “[t]he arts, like other things, cannot be defined from inside themselves. One of the impulses to overcome this problem among those defining poetry or painting consists in the appeal to the other art”. Barkan (2013: 30) verduidelik dat sulke uitlatings ’n retoriese gemeenskaplikheid tussen die twee terreine bevestig, en tot gevolg het dat “neither of the arts can explain the other or itself”. Hy verwys na ’n retoriese analogie, waar een term maklik as vanselfsprekend aanvaar kan word as ’n verduideliking van die ander.

’n Voorbeeld van ’n literêr­visuele teks wat die kreatiewe verbande tussen digkuns en visuele kuns begrond, is die kunstenaarsboek Miró: A Toute Épreuve (“Ready for Anything”) deur Joan Miró en Paul Éluard (oorspronklike publikasiedatum is 1958, maar hier word verwys na die 1993­reproduksie­uitgawe, kyk afbeelding 2). Hierdie kunstenaarsboek is ’n voorbeeld van geïllustreerde poësie en word as konkrete poësie gekategoriseer. Éluard het gedigte (oorspronklik in Frans) geskryf en Miró het die gedigte grafies voorgestel deur gebruik te maak van dik lyne en helder, primêre kleure en abstrakte vorms.
George Braziller (in Miró & Éluard 1993: 5) voer aan dat Miró sterk aansluiting by die digkuns gevind het en dat sy liefde vir die poësie die meeste van die tyd in sy onderbewussyn gefloreer het wanneer hy betrokke was by die skep van sy visuele kunswerke:
Significantly it was poetry with which he always had a special affinity, where he made his initial essays in illustration. Miró had always given his paintings poetic titles, which revealed themselves to the artist only through the gradual revolution of the work such that the title and the visual imagery would become one and the same.


Digkuns was vir Miró ’n bron van inspirasie en hy het probeer om deur sy visuele kunswerke ’n soortgelyke effek te bewerkstellig as wat ’n digter met ’n gedig probeer doen. Volgens Von Wiese & Martin (2008: 52), het Miró in ’n gesprek met George Raillard bevestig dat die Surrealisme hom in kontak met poësie gebring het – die Surrealistiese kunstenaars en digters het klem gelê op die ontdekking van onderbewussynstrome; kunswerke en gedigte is in geen opsig realisties benader nie. Kunswerke en gedigte het eerder uit droomagtige konsepte bestaan wat visueel en konseptueel tot die onderbewussyn van die ontvanger moes spreek (Wilson & Lack 2008: 207).
Van der Elst (in Cloete 1992: 232) verwys ook na die skilder, kunsteoretikus, oorspronklike digter, prosaïs en kritikus Theo van Doesburg se besondere strewe daarna, dat kuns sover moontlik die suiwere uiting van die menslike bewussynswerklikheid moet wees, naamlik soos ’n uiting wat nie binne die werklikheidsdimensies van tyd en ruimte vasgevang kan word nie. Van Doesburg se teorieë en kunsskeppings is onmiskenbaar verwant aan die konkrete poësie en Dadaïsme (Van der Elst in Cloete 1992: 232). By nadere beskouing van Miró se kunswerke, is dit duidelik dat Miró ook deur sy visuele kunswerke daarna gestrewe het om grense, binne die beperkte dimensie van ruimte en tyd, te verskuif.
Anne Hyde Greed (in Miró & Éluard 1993:5) maak die volgende stelling met betrekking tot Miró: A Toute Épreuve: “[T]here occurs a complete interpenetration of text and image to give an impression of ‘slipping from one medium to another’ ... of crossing a frontier, from the world of mixed verbal and visual imagery into the silent world of visual imagery.” Hoewel Éluard se gedigte in Frans geskryf is, bied Miró se illustrasies aan enige leser ’n deurgang na die kern van die gedigte. Uys Krige (1962: 47) was van mening dat Paul Éluard reeds vroeg in sy loopbaan die ywerigste onder die Surrealistiese digters was om die woord tot in sy wese te hersien en om die woord tot in sy “primitiewe suiwerheid” en “oorspronklike ongereptheid” te herstel. Dit is dan geen wonder dat Miró se visuele skeppings sterk aanklank by Éluard se gedigte kon vind nie. Uit hierdie publikasie is dit duidelik dat Miró se affiniteit vir die digkuns van onskatbare belang
was vir die skepping van sy visuele kunswerke. Volgens  Braziller (in Miró & Éluard 1993:   5), verteenwoordig Miró: A Toute  Épreuve ’n samevatting van Miró se visuele uitdrukkings  en ikonografiese idees wat hy deur sy loopbaan voortdurend ondersoek het. Volgens Meisler (1993), is skilderkuns en digkuns deur Joan Miró op ’n gelykwaardige vlak geag.
Miró het sy eie prentetaal ontwikkel om sodoende ’n nuwe poëtiese wêreld vir die leser en die ontvanger oop te stel. Salvador (2011: 1) voer aan dat Miró genoodsaak was om sy eie prentetaal te ontwikkel om hom in staat te stel om sy verbeeldingswêreld in sy skilderye te kon weergee. Miró het ook graag poëtiese titels aan sy visuele kunswerke toegeken (Erben 2008: 120): “They are derived from a poetic universe from which Miró derived his enormous variety of pictorial and poetic inventions” en in meeste gevalle het die poëtiese titel nie ’n direkte verband getoon met die visuele kunswerk nie. Die poëtiese titels van Miró se kunswerke wil dus in gesprek tree met sy visuele voorstellings, wat weer nuwe interpretasiemoontlikhede vir die ontvanger van die kunswerk in sy totaliteit bied. Hy het dus reeds in gedagte gehad dat die titel van die kunswerk met die kunswerk in gesprek moet tree.
Digters wat ’n invloed op Miró se lewe en werk uitgeoefen het, sluit in: André Breton, Paul Éluard, Pablo Neruda en Octavio Paz. Volgens Von Wiese & Martin (2008: 51), het Miró in ’n onderhoud met George Duthuit die volgende opmerking gemaak: “I make no distinction between poetry and painting. I have sometimes illustrated my canvases with poetic phrases and vice versa”. Miró het ook gesê: “I try to apply colors like words that shape poems, like notes that shape music” (Joan Miró Quotes [n.d]: [3]). Die gedigte wat Miró gelees het, het dus ’n invloed op sy onderbewussyn én skeppingsproses gehad. Hy het nie probeer om spesifieke gedigte visueel uit te beeld nie, maar om die ervaring van die effek wat die gedigte op sy verbeelding en leefwêreld gehad het, in sy kuns uit te oefen. “For Miró, poetry was this hidden source, this metaphoric energy upon which he depended until his final days. In his struggle against ‘painting­ painting’, it was poetry that allowed him to both clear his mind and his studio,” verduidelik Dupin (2012: 431). Hy het die lees van gedigte as ’n metode gebruik om homself af te sluit van gedagtes wat in die pad van sy kreatiwiteit gestaan het. “My painting is more and more about making gestures” het Miró (aangehaal in Salvador 2011: 12) aangevoer. Hy het dus nie noodwendig ’n vooropgestelde betekenis aan sy visuele kunswerke gekoppel nie, maar het bloot iets geskep wat verder deur die ontvanger as invalshoek gebruik kan word om self te besluit wat die betekenis/interpretasie van die visuele werk is. Miró het nie statiese visuele werke geskep nie, maar organiese visuele werke met oneindige interpretasiemoontlikhede.

Anne Michaels (2000: 89) beskryf die ideale metaforiese gesprek tussen digkuns en visuele kuns in “Modersohn – Becker” as volg:
There is failure in every choice.

Art emerges from silence;
silence from one’s place in the world.

Not that paint captures light
but that light breaks free from the paint.

Michaels se fyn woordkeuse en treffende taalgebruik vind aansluiting by die idee van ’n intertekstuele gesprek wat tussen ’n gedig en ’n visuele kunswerk kan plaasvind – tussen woorde en visuele beelde deur middel van haar gedig. Sy insinueer verder dat ’n kunswerk
vanuit ’n lokus van stilte te voorskyn gebring kan word. Die kunswerk verwys hier nie slegs na ’n visuele kunswerk nie, maar na verskillende vorme van kreatiewe uitkomste wat tydens die skeppingsproses voortgebring kan word. Die bekroonde digter Billy Collins se siening dat poësie ’n versteuring van stilte is (in Leavy 2009: 63), vind aansluiting by die plek van stilte waarna Michaels verwys. Om daardie lokus van stilte te vind, moet die individu eers bewus word van sy/haar plek in die wêreld – ’n lokus waar impulse van buite uitfaseer word. Die individu moet dus doof word vir die invloed van klank. So ’n lokus kan ook verwys na ’n ruimte waar alle sigbare beelde van buite uitfaseer word, met ander woorde die individu moet blind word vir visuele invloede van buite. Dit kom daarop neer dat die individu hom-/haarself vanuit sy/haar bestaan moet kan uitlig; om in wese soos die verf te word wat nie deur die lig vasgevang kan word nie, maar wegbreek vanuit die verf, om sodoende dan op eiesoortige kreatiewe wyse met die buitewêreld te kommunikeer. ’n Versteuring van stilte kan dan ook tydens enige proses van skepping plaasvind, asof die kunswerk wat geskep word, herrys uit daardie lokus van stilte om gehoor of gesien te kan word deur enige bereidwillige waarnemer, leser of luisteraar, wat uiteindelik die kunswerk in ontvangs neem.

Die skepping van ’n woordwolk in gesprek met die skepping van ’n kleurkalligram dui op    die eerste tekens van die ontginning van kreatiewe verbande wat tydens die gesprek tussen     ’n beeldlandskap en ’n woordlandskap opgeroep kan word. Na afloop van die skepping van die woordwolk en die kleurkalligram word die gesprek verder gevoer deur die skepping van  ’n beeldspraakverhaal, wat die woordwolk en die kleurkalligram metafories aan mekaar verbind. Die gesprek word dan verder gevoer deur fokusverskuiwings in dié oorspronklike kunswerk en oorspronklike beeldgedig aan te bring. Deur middel van ’n kleurverskuiwing in die oorspronklike beeldlandskap en ’n versverskuiwing van die oorspronklike woordlandskap word verdere interpretasievlakke in  die  gesprek  tussen  die  twee  landskappe  geopenbaar.  ’n Alternatiewe of volgende vlak van interpretasie word bereik deur die skepping van ’n boeklandskap (visueel poëtiese eenheid tussen die kleurverskuiwing en die versverskuiwing) wat die landskapsgesprek voltooi. Die boeklandskap is geskep deur gebruik te maak van ’n bestaande blanko boek wat uitgesny is om die versverskuiwing metafories en visueel voor te stel, in gesprek met die kleurverskuiwing op die teenoorstaande gedeelte as deel van die buiteblad van die kunstenaarsboek.

’n Visuele  kunswerk kan met die eerste oogopslag as ’n beeldgeheel gesien en ervaar word   en vir die kyker visueel verstaanbaar wees om uiteindelik ’n blywende effek of herinnering te bewerkstellig. Hierdie proses van verstaan en “sin maak”, skep ’n deurgang na die ontdekking van individuele visuele elemente (onderafdelings of boustene) wat ook in die visuele kunswerk teenwoordig is. Die geheelindruk van die visuele kunswerk skep ook ’n woordbelaaide konteks waarbinne die individuele visuele elemente ontdek kan word. Die individuele visuele elemente in die kunswerk is noodsaaklik om uitgelig te word om ruimte vir die letterlike refleksies in die visuele kunswerk – in verhouding tot die geheelbeeld – te kan skep. Die letterlike refleksies   in die visuele kunswerke word geïllustreer deur die skepping van woordwolke wat bestaan uit woordassosiasies wat opgeroep word tydens die beskouing van die visuele kunswerke. Die
woordwolk word dan in samewerking met die visuele kunswerk gebruik om die metaforiese beeldspraak in die visuele kunswerk te bewerkstellig en te ontgin.

Daarteenoor kan ’n gedig met die eerste lees as een woordgeheel ervaar word, oftewel, die eerste lees van die gedig skep ’n geheelindruk van die gedig. Die gedig kan ook sintakties vir die leser verstaanbaar wees, en sodoende ’n blywende effek bewerkstellig. Hierdie sin of verstaan skep ’n deurgang na die ontsluiting van individuele woordelemente (boustene) wat ook in die gedig teenwoordig is. De Lange (in Cloete 1992: 309) voer dan ook aan dat Aristoteles van mening was dat universele waarhede wat in die werklikheid waarneembaar is, noodsaaklike “boustene” vorm waarmee die digter te werk gaan wanneer ’n gedig geskryf word. Die geheelindruk van ’n gedig skep ook ’n visuele konteks waarbinne die gedig kreatief benader word. Die visuele refleksies in die beeldgedig word geïllustreer deur die skepping van ’n kleurkalligram wat bestaan uit kleurassosiasies wat opgeroep word tydens die besinning van die beeldgedig, wat terselfdertyd spreek tot die kleurgebruik in oorspronklike visuele kunswerk. Die kleurkalligram word dan in samewerking met die woordwolk gebruik om die beeldspraakverhaal te skryf, om sodoende die metaforiese beeldspraak in die visuele kunswerk en beeldgedig as geïntegreerde eenheid te ontgin. 



Die skepping van ’n woordwolk as ’n kreatiewe metode van ontleding word gebruik om die letterlike refleksies en beeldspraak waarneembaar in ’n visuele kunswerk, duidelik uiteen te sit. Die woordwolk dien as visuele hulpmiddel wat van trefwoorde gebruik maak om die visuele interpretasie van die kunswerk (van visueel na letterlik) te vertaal. Vir die doel van hierdie artikel word die konsep van ’n woordwolk gebruik om die visuele kunswerke vanuit ’n ander hoek te benader. Thomas Vaessens (2013: 120) verduidelik die proses as volg: “Inmiddels wordt de woordwolk ook voor anderen doeleinden gebruikt, op internet en ook in gedrukte media, bijvoorbeeld om met één oogopslag te kunnen zien waar een (niet­getagde) tekst over gaat, nog voordat je die tekst hebt gelezen”. Die woordwolk word deur middel van woordassosiasies geskep, wat afgelei is uit die visuele kunswerk, en in samewerking met aanhalings van Joan Miró (van toepassing op sy kreatiewe of poëtiese denkprosesse) gebruik. Die woordwolk dien
dus as ’n visuele opsomming van trefwoorde wat aangewend word om die visuele kunswerk
(Beeldlandskap 1) letterlik te vertaal.


Die kreatiewe verbande tussen digkuns en visuele kuns impliseer verder dat die visuele kunswerk die taal van die gedig aanneem (aanleer) en dat die gedig ook die taal van die kunswerk aanneem (aanleer) as die twee werke in gesprek sou tree. Die visuele kunswerk ondergaan ’n proses van metamorfose om ook in die taal van die gedig uitgebeeld te kan word, en die gedig gaan deur ’n proses van metamorfose om in die taal van die visuele kunswerk geskryf te kan word. Sodoende tree die visuele kunswerk, as beeldlandskap, metafories in gesprek met die beeldgedig, as woordlandskap, en die twee terreine reflekteer mekaar se kenmerkende, oorspronklike letterlike en visuele eienskappe. Sodoende word wyer interpretasiemoontlikhede van die gesprek tussen ’n beeldlandskap en ’n woordlandskap oopgestel en bewerkstellig.

Buigsaamheid van ’n realiteit

met versreëls
wil ek die gelaatstrek van jou wegraak ontleed in versreëls
wil ek jou bestaan, terug in tyd beskryf

met skaafmerke in jou woorde wil ek die leestekens in jou gelaat onuitputlik ontgin

dis kripties (ek weet)

my eerste waarneming
’n kalligram, ’n fraksie geloof
en ’n oorvloed letters
wat uit die wegraak van my woorde ópstaan om die buigsame vermoë van ’n realiteit
te openbaar
met die skepping van die eerste versreël wat ons gesamentlike bestaan beklemtoon

Die skepping van ’n kleurkalligram word gebruik as ’n kreatiewe metode van ontleding, om die visuele refleksies en metaforiese beeldspraak afleesbaar in die beeldgedig (van letterlik na visueel) te vertaal of om te skakel. Die term kleurkalligram is deur die navorser toegeken aan die visuele kleurbelaaide weergawe van haar eie beeldgedig wat vir die doel van die ontleding geskep is. Hierdie visuele metode van weergawe sluit aan by die term poem-paintings wat deur Joan Miró gebruik is om sekere van sy kunswerke te beskryf, waar hy van woorde en van beelde in sy visuele kunswerke gebruik gemaak het. Die beginsel van ’n kleurkalligram sluit aan by die poëtiese term kalligram, binne die konteks van konkrete poësie – “die soort digwerk waarin die ruimtelike, akoestiese en visuele eienskappe van taal maksimaal benut word vir die totstandkoming van die kunswerk” (Van der Elst in Cloete 1992: 230). Volgens Van der Elst  (in Cloete 1992: 230), wil die konkrete poësie, sover moontlik, alle semantiese en dekoratiewe moontlikhede van die taal ontgin en is die doelstelling om sowel gelees as besigtig te word. Dit gaan dus in besonder oor gedigelemente wat gesien en gehoor kan word, aangesien daar gebruik gemaak word van elemente wat sintuiglik konkreet is aan taal (Van der Elst in Cloete 1992: 230).

Volgens Van Gorp & Ghesquire (1991: 61), is ’n kalligram ’n vorm van visuele poësie waar die versreëls so georden word dat die onderwerp/tema van die gedig ook ikonies uitgebeeld word en hierdie tipe gedig sluit aan by konkrete poësie – ’n kalligram is ’n visuele sowel as ’n verbale komposisie. Van der Elst (in Cloete 1992: 233) voer verder aan dat dit in die konkrete poësie dikwels gaan om die omarming van die verbale met die visuele. In hierdie studie dien die kleurkalligram dus as ’n visuele poëtiese omarming en word as hulpmiddel gebruik vir die ontginning van die visuele refleksies en metaforiese beeldspraak afleesbaar in die beeldgedig onder bespreking. Die kleurkalligram dien dus as ’n kleurbelaaide ikoniese uitbeelding van geselekteerde versreëls in die oorspronklike beeldgedig, om sodoende die visuele refleksies en metaforiese beeldspraak afleesbaar in die beeldgedig duidelik uiteen te sit. Om die kleurkalligram te ondersteun, word daar gebruik gemaak van visuele kleurassosiasies wat spreek tot die kleurgebruik in oorspronklike visuele kunswerk.

Buigsaamheid van ’n realiteit

met versreëls
wil ek die gelaatstrek van jou wegraak ontleed
in versreëls
wil ek jou bestaan, terug in tyd beskryf

met skaafmerke in jou woorde wil ek die leestekens in jou gelaat onuitputlik ontgin

dis kripties (ek weet)

my eerste waarneming
’n kalligram, ’n fraksie geloof
en ’n oorvloed letters
wat uit die wegraak van my woorde ópstaan om die buigsame vermoë van ’n realiteit
te openbaar
met die skepping van die eerste versreël wat ons gesamentlike bestaan beklemtoon

Om die metaforiese gesprek tussen die woordwolk en die kleurkalligram te probeer vasvang, is ’n fiktiewe beeldspraakverhaal opgeteken wat fokus op die wisselwerking tussen die woorde in die woordwolk en beeldspraak in die kleurkalligram. Hierdie fiktiewe verhaal/narratief skep ruimte vir nabetragting met betrekking tot die invloed wat ’n visuele kunswerk op die lees van ’n gedig kan uitoefen en andersom.

’n Oop wond is soos lewe wat uitvloei en ruimte skep vir die moontlikheid van die dood, maar ook vir die moontlikheid van nuwe lewe. Dit is soos woorde of vorms en beelde wat wegraak, en so ruimte skep vir nuwe woorde en nuwe vorms en beelde en gedagtes oor wat tydens die wegraak daarvan plaasgevind het. Dit is soos ’n konstante proses van metamorfose tussen die lewe en die dood wat die mens uitdaag om die realiteit te bevraagteken, en uitdaag om te buig tot in ’n verstaanbare begrip wat uit die onver- staanbare opstaan en ons van vooraf laat wonder. Dit is ook wat gebeur wanneer versreëls hul verskyn- ing maak as deel van ’n gedig. Dit is soos die onuitputlike ontginning van skaafmerke wat tekens van oop wonde is, en pyn wat verstil tot ’n skaafmerk met ’n verlede. Wanneer die geraas van te veel vrae tot stilte gedwing word, word ruimte geskep vir die skepping van ’n nuwe realiteit wat uiteindelik die metamorfose tussen die lewe en die dood op so ’n wyse ontbloot, dat woorde in ’n mens opstaan wat voorheen nie vol- wasse genoeg was om op te staan nie. Die woorde wat opstaan, kry nuwe lewe binne-in ’n nuwe konteks van die realiteit wat die wanklanke van die vorige dooie woorde omskakel in ’n stil stilte wat alle woorde verdring. Onstuimigheid verloor sy kwaliteite en die landskap van lewe verwissel van kleur.

Die fokus in die oorspronklike visuele kunswerk en die oorspronklike beeldgedig kan verskuif word om te illustreer dat die oomblik wanneer ’n visuele kunswerk of ’n gedig waargeneem, ervaar en ondersoek word, die oorspronklike werk én die ontvanger/kyker, ’n verandering in persepsie en ervaring ondergaan. Die verandering vind plaas wanneer die visuele kunswerk óf gedig in die ontvanger se verbeelding en verwysingsraamwerk neerslag vind. Na aanleiding van die verandering wat plaasvind, word verdere interpretasiemoontlikhede ontsluit. Susan
Stewart (2011: 12) voer aan: “Nature produces beauty without human intervention, but nature does not produce works of art, and no artwork can be completed without reception.” Om die kleurverskuiwing te illustreer, is die kleure van die oorspronklike kunswerk letterlik met die kleurinversie vervleg. Die interpretasiemoontlikhede wat na vore tree, is gevestig in die nuwe weergawe van die skeppingsproduk, dit wil sê in die vorm van ’n nuwe visuele kunswerk    wat uit die oorspronklike kunswerk ontstaan het. Om die versverskuiwing te illustreer, is die oorspronklike gedig gebruik; sekere versreëls is uitgelaat en sekere versreëls is verskuif; sommige woorde is verander of verplaas en sommige woorde verspring van klank. Die kleurverskuiwing én die versverskuiwing simboliseer die gedaanteverwisseling wat die oorspronklike kunswerk én oorspronklike beeldgedig mag ondergaan as die werke in wisselwerking met mekaar ondersoek word. Verdere interpretasiemoontlikhede manifesteer wanneer ondersoek ingestel word na wat as ’n geskikte medium van weergawe kan dien om die metaforiese gesprek tussen die twee terreine, as ’n geïntegreerde eenheid, byeen te bring. Stewart (2011: 13) voer ter verduideliking aan: “The artwork is created by voluntary acts of [new] beginning.” Om die samehorigheid van die nuutgeskepte beeldlandskap en die nuutgeskepte woordlandskap te illustreer, is ’n boeklandskap geskep. Hierdie boeklandskap versinnebeeld die samehorigheid van die spel tussen wat gehoor en wat gesien word tydens die metaforiese gesprek tussen die nuutgeskepte (fokusverskuifde) beeldlandskap en woordlandskap wat verder op ’n metaforiese vlak in gesprek met mekaar tree. John O’Donohue (2007) het in ’n onderhoud teenoor Krista Tippett opgemerk: “What amazes me about landscape, landscape recalls you into a mindful mode of stillness, solitude, and silence where you can truly receive time.” Die boeklandskap is dus ’n figuratiewe interpretasie van ’n landskap wat uiteindelik ook as een uitgestrekte landskap deur die ontvanger beleef behoort te word. Afbeelding 8 beeld die wisselwerking tussen dood en lewe én positiewe en negatiewe spasies in ’n landskap uit.


Onwrikbaarheid van ’n droom

ons gesamentlike bestaan beklem
die eerste versreël in die skepping van ’n lewe
wat openbaring vind
in die onwrikbare vermoë van ’n droom wat opstaan
uit die wegraak van my geheue

my enigste waarneming ’n oorvloed geloof vleg
middeldeur my verbeelding

dis omvattend (ek weet)
ek is uitgeput

steeds wil ek die simbole in jou gelaat met die skaafsels van jou drome terug in tyd beskryf

en in my drome
wil ek die uitgestrektheid van jou teenwoordigheid ontleed

Die oorheersende kleur van die boeklandskap (A4­fromaat) is wit en dit is van karton gemaak. Die buiteblad bestaan uit ’n plat vlak waarop die woord stilte met stensil in swart ink geskryf is. Dit is die Afrikaanse vertaling uit die oorspronklike titel van die visuele kunswerk. Die woord is op die buiteblad aangebring, wat aansluit by die begin en die einde van die kreatiewe skeppingsproses van enige kunswerk. Dit simboliseer ook dat die ontvanger van die gedig óf die visuele kunswerk, ook ’n kunswerk skep deur betrokke te raak by die kreatiewe uitsette van die digter óf visuele kunstenaar. Dit simboliseer die verandering wat plaasvind tydens die reis deur die beeld­ en woordlandskappe, naamlik dat ’n mens se persepsie en ervaringswêreld uitgebrei word en ’n verandering in sienswyse ervaar kan word. Aan die agterkant van die buiteblad (wat kan oopvou en oopmaak soos ’n venster) is die Beeldlandskap vasgeheg. Die wit “vensterraam” is beweegbaar soos die buiteblad van ’n boek en laat genoeg lig deur, sodat die beeldlandskap en die woordlandskap tegelykertyd waargeneem en gelees kan word en vertoon soos ’n geïntegreerde eenheid. Dit is ’n wit “vensterraam” en laat lig deur die uitgesnyde openinge in die raam sodat skaduwees en lig daardeur kan val op die beeldlandskap en die boeklandskap. Die binnekant van die blanko boek is lagie vir lagie uitgesny op verskillende vlakke wat verskillende kontoervlakke binne ’n landskap simboliseer. Op hierdie verskillende vlakke is lyntekeninge aangebring om tekstuur aan elke vlak toe te voeg. Dit simboliseer ook die betrokkenheid van die kunstenaar, digter en ontvanger by die skeppingsproses van die kunswerk in sy geheel. Die beeldgedig is met die hand geskryf en volgens strofes uitgesny en geplak op drywende veelvlakkige eilande van karton wat soos ’n strand tot by die see afloop. Die swart see simboliseer die donkerte wat soms rondom die interpretasie en pad van ’n gedig kan bestaan, en dryf op wisselende interpretasievlakke tydens die lees van ’n gedig. Die drywende eilande is elk omring deur ’n ander kleur, wat nie noodwendig raakgesien word wanneer daar in die middel van die eiland gestaan word nie. Die woordlandskap eindig nie by die einde van die swart see nie, maar vloei verder voort op verskillende vlakke van kleur en diepte. Hierdie boeklandskap verteenwoordig ’n geïntegreerde, voltooide proses wat die reis terug in stilte afsluit. Die kante van die verskillende vlakke is soos wisselende hobbelvlakke gesny en is afgewerk in swart, rooi, blou en geel ink.


Die metaforiese gesprek tussen die woordwolk en die kleurkalligram bring nieverwante assosiasies byeen om – tussen die lyne – ’n onomskryfbare derde gesprek in die bewussyn van die ontvanger te bewerkstellig; so manifesteer en beweeg nuwe interpretasievlakke deur die ontvanger se onderbewussyn tot in die werklikheid van ’n verbeelde reiservaring deur beide landskappe. Die ontvanger word deur die beeld- en woordlandskap gelei om sy/haar eie ervaring te visualiseer (of te verbaliseer), sonder om afhanklik te wees van ’n titel of beskrywing van die oorspronklike visuele kunswerk of beeldgedig. Die ontvanger word uitgedaag om nuwe interpreterende waarde aan die reis deur die landskappe toe te voeg.
Hierdie proses van letterlike en visuele interaksie tussen die woordwolk en die kleurkalligram sluit nou aan by Anne Michaels se mening in Correspondences (Michaels & Eisenstein 2013: flapteks):
not two to make one, but two to make
the third,

just as a conversation can become the third side of the page

Sam Cohen (2009: 25) skryf soos volg oor die ontleding van poësie: “The subject or object you are studying is more likely to become the point of entry than the definite end point of     the poem.” Die ontledingsproses van die visuele kunswerk kan dus ook die beginpunt van die ondersoek wees en nie noodwendig die eindpunt nie. Dus is die beginpunt van die ondersoek na die metaforiese gesprek tussen digkuns en visuele kuns die neerlegging van onderliggende interpretasievlakke wat aanvanklik metafisies op die bladsy manifesteer.
Louisemarié Combrink (in Greyling, Marley & Combrink 2011: 42) voer aan dat die beeld ’n immigrant in die wêreld van die woord is en dat die woord op soortgelyke wyse weer die sfeer van die beeld besoek. Dus kan daar ook aangevoer word dat die woordwolk ’n metode van letterlike weergawe is wat die woord toelaat om die sfeer van die visuele kunswerk te besoek, en dat die kleurkalligram ’n metode van visuele weergawe is wat gebruik kan word om die visuele beeld toe te laat in die wêreld van die gedig: “Like other tools, art has the power to extend our capacities beyond those that nature has originally endowed us with. Art compensates us for certain inborn weaknesses, in this case, of the mind rather than the body, weaknesses that we can refer to as psychological frailties” (De Botton & Armstrong 2013: 5). Só ook beskik ’n gedig oor die potensiële invloed om die mens se natuurlike vermoëns waarmee hy toegerus is uit te brei, en so kan ’n gedig menslike psigiese broosheid versterk om te vergoed vir natuurlike tekortkominge om ’n beter begrip van die wêreld in al sy fasette te kan ontwikkel.
Die kleurverskuiwings van die oorspronklike beeldlandskap in gesprek met die versverskuiwings van die oorspronklike beeldgedig illustreer verder die proses van verandering en groei wat plaasvind in die gedagtewêreld van die ontvanger wanneer ’n gedig en ’n visuele kunswerk werklik van naderby ondersoek word. Verdere interpretasievlakke wat na vore tree, is gevestig in die samewerking tussen die nuwe weergawe van die visuele kunswerk en gedig in die vorm van ’n nuwe metaforiese gesprek wat opstaan uit die oorspronklike kunswerk en oorspronklike beeldgedig.

Woorde in ’n gedig beskik inherent oor ’n (onverklaarbare) aantrekkingskrag wat metaforiese beelde in die gedagtewêreld van die leser wil openbaar. Net so beskik visuele beelde in ’n kunswerk ook inherent oor ’n (onverklaarbare) aantrekkingskrag wat woorde en sinskepping  in die gedagtewêreld van die waarnemer wil omskryf. Saam beskik ’n gedig en ’n visuele kunswerk oor poëtiese en visuele aantrekkingskragte wat elke bereidwillige ontvanger wil lei om stelselmatig deur die aanvanklik geslote oppervlak van die gedig of die visuele kunswerk te beweeg. Namate die gedig en die visuele kunswerk in samewerking die ontvanger deur verskeie interpretasiemoontlikhede lei, word die ontvanger blootgestel aan interpretasie- vlakke, wat stelselmatig deur die een vlak na die volgende beweeg. Die gedig openbaar letterlike refleksies teenwoordig in die visuele kunswerk, wat nie noodwendig visueel raakgesien sou word nie. Net so openbaar die visuele kunswerk visuele refleksies en kleure teenwoordig in die gedig, wat nie tydens die lees van die gedig sigbaar is nie. Dit is asof die gedig die visuele kunswerk vanuit ’n letterlike oogpunt ondersoek en die visuele kunswerk die gedig vanuit ’n visuele perspektief ondersoek.
Na afloop van die ondersoek na die kreatiewe verbande tussen visuele kuns en digkuns is dit duidelik dat, indien ’n beeldgedig in gesprek met ’n visuele kunswerk (wat as invalshoek vir die skep van die gedig gebruik is), op ’n kreatiewe wyse ontleed word, die twee werke mekaar se betekeniswaarde verruim.
Die metaforiese reis deur elke afsonderlike landskapsgesprek begin in stilte; die kreatiewe proses van ondersoek tydens die reis versteur die stilte; na afloop van die reis, soos die verskeie kreatiewe interpretasiemoontlikhede uitgelig word, word die reis weer terug in stilte afgesluit. Uiteindelik word die reisiger uitgenooi om in stilte, stap vir stap, deur die beeldlandskap en woordlandskap van die visuele kunstenaar én die digter te beweeg. Hy/sy word uitgenooi om self tydens die verbeeldingsreis soos verf te word wat nie deur lig vasgevang kan word nie, maar om soos lig, laag vir laag weg te breek vanuit die verf en om na afloop van die reis met ’n nuutgeskepte perspektief terug te keer na die werklikheid, om eiesoortig aan die buitewêreld sy/ haar verdiepingservaring tydens die reis te kommunikeer.

’n Venster op Altyd Lig, is nie die eerste gemotiveerde ondersoek na Maggie Laubser se oeuvre nie. Reeds in 1944 het Johannes Meintjes se boek, Maggie Laubser, by HAUM in Kaapstad verskyn. Eers drie dekades daarna verskyn ’n tweede boek, Maggie Laubser (1974), wat oor haar lewe en werk handel deur die bekende joernalis, Johan van Rooyen. In 1994 verskyn Dalene Marais se omvangryke katalogus, Maggie Laubser: Her Paintings, Drawings and Graphics.
In die jongste monografie, Maggie Laubser – ’n Venster op Altyd Lig, fokus die kunshistorikus, Muller Ballot, op Maggie Laubser (1886-1973) se lewensverloop en die 149 skilderye wat ná Laubser se afsterwe in 1973 aan die kunsversameling van die Universiteit Stellenbosch bemaak is.
Die Maggie Laubser-kunsversameling is die grootste versameling van Laubser se werk onder een dak en is verteenwoordigend van haar oeuvre. Laubser het 134 skilderye in verskillende media, honderde briewe uit die jare 1907-1973, tientalle foto’s, religieuse en filosofise boeke, publikasies oor kuns, en ŉ aantal van haar sketsboeke aan die Universiteit van Stellenbosch nagelaat. Muller Ballot het vir die afgelope sewe jaar juis hier historiese navorsing vir hiedie pragboek en belangrike naslaanwerk oor Laubser gedoen.
Maggie Laubser is op 14 April 1886 op die plaas Bloublommetjieskloof (Malmesbury- distrik) gebore. As plaaskind het sy reeds bewus geword van die skoonheid en wonder van sonlig, die natuurruimte, diere en plante. Reeds van jongs af het lig ŉ besondere funksie in Maggie Laubser se lewe en in haar beeldende werk vervul. Lig loop soos ŉ ‘goue draad’ deur haar pikturale nalatenskap.
Ballot beskryf reeds in hoofstuk 1 hoe Laubser as kind besluit het om te begin skilder.  Sy het haar eerste getekende en gedateerde olieverfskildery op doek, The Bugler, reeds in 1902 voltooi. In die daaropvolgende hoofstukke vertel hy hoe sy in 1913 as 27-jarige na Engeland vertrek het. In Londen het sy tekenkuns aan die Slade School of Fine Art bestudeer. In hierdie ateljees het sy tot die besef gekom dat niemand jou kan leer om te skilder nie, want “... you think consciously in taking from somebody and it is not your own and then you don’t get very far” (Ballot 2015: 30).
Vir die daaropvolgende tien jaar het Laubser in verskeie Europese stede gewoon en gewerk. Hier kom sy onder meer met internasionale kunsstrominge en twintigste eeuse Modernisme in aanraking. In hoofstuk 5 word haar 15 maande verblyf in Antwerpen, België bespreek waar   sy veral deur die werke van Rik Wouters  en Gustave de Smet beïnvloed is. Soos hulle het     sy die nuwe benadering tot vlak en vorm ondersoek en het haar palet ook heelwat helderder geword. Alhoewel hoofstuk 6 (oor haar verblyf in Italië) in die Inhoudsopgawe uitgelaat         is (drukkersduiwel?), bly dit ŉ belangrike fase in haar lewe. In Italië het sy ŉ hele aantal landskappe, stillewes met vrugte of blomme en portretstudies met groter estetiese selfvertroue en waagmoed uitgevoer. Gedurende hierdie periode het sy ook haar soeke na ŉ eie koloristiese taal en verbeelding voortgesit. Hoofstuk 7 sentreer rondom haar jaarlange verblyf in Suid-


Afrika waar sy met nuwe uitdaging na haar direkte landskapomgewing en sy mense kyk, dit vereenvoudig en ook skilder.



.


Hoofstuk 8 wentel rondom haar verblyf in ŉ na-oorlogse Duitsland en spesifiek Berlyn. Hier is haar droom bewaarheid om eerstehands met die oorspronklike werke van die Duitse Ekspressioniste in kontak te kom en het dit gevolglik deel van haar vormtaal geword. In Berlyn het sy met avant-garde kunstenaars soos Max Pechstein, Emil Nolde, Eric Waske en Karl Schmidt-Rottluff persoonlik kennis gemaak.
Na twee jaar in die buiteland keer sy terug na Suid-Afrika waar sy Suid-Afrikaanse temas en motiewe ontgin (hoofstukke 9 en 10). In hierdie hoofstukke ondersoek Ballot haar struwelinge met die onbegrip en kleinburgerlikheid van die gemeenskap en die afbrekende kritiek van die pers op haar eiesoortige temas en haar voorliefde vir die Ekspressionisme. Na haar terugkeer het Maggie haar vriendskapsbande met kunstenaars soos Ruth Prowse, Hugo Naudé en D.C.
Boonzaier hervat. Maggie se nuwe werke het die invloed van die Duitse Ekspressionisme en die selfekspressiwiteit van haar eie omgewing saamgevoeg. Hierdie werke het aanvanklik baie meer kritiek as erkenning ontlok. Met verloop van tyd het haar landgenote geleidelik meer geesdriftig oor haar werk geraak omdat hul eers met haar ekspressionistiese vormtaal vertroud moes raak.
In Oktober 1930 is Laubser se werk virdieeerstekeerindie Ou Hoofgebou in Ryneveldstraat, in Stellenbosch uitgestal. Haar publiek kon hulself geleidelik nostalgies met haar Bolandse landskappe en oestonele met eenvoudige werkers, vissers met hul daaglikse vangs, geplooide bruin gesigte en skewe arbeidershuisies, ‘potsierlike’blomstillewes met katte, “koddige” eendjies en lang nek kraanvoëls teen lae horisonne vereenselwig. Die opsetlike vereenvoudiging, die verwronge lyne en oordrewe kleure was alles deel van haar ekspressionistiese wêreld. Sy het eerder vorm gesuggereer as om dit in besonderhede uit te beeld.





Maggie Laubser was ook ŉ aktiewe lid van die Nuwe Groep kunsbeweging (in 1938 gestig). Die Nuwe Groep het hul beywer om wal te gooi teen die ouer kunstenaars se beheer oor watter kunswerke byvoorbeeld by nasionale uitstallings vertoon kon word en verset aan te teken teen die “verslapping op kunsgebied in Suid-Afrika” by amptelike instellings soos die SA Nasionale Kunsmuseum en die South African Association of Artists. Maggie se kunswerke is vir die eerste Nuwe Groep-uitstalling in Kaapstad afgekeur, maar ses maande later (November 1938) is vier van haar werke, tesame met 74 ander stukke van 22 kunstenaars in Pretoria uitgestal. Sy was die enigste Ekspressionis wat hier uitgestal het.
In hoofstukke 11  en 12 bespreek Ballot Maggie Laubser se deurbraak in die kuns,     haar geleidelike erkenning en huldebetoning. Sy was ook die eerste vrouekunstenaar wat    deur die Suid Afrikaanse Akademie vir Wetenskap en Kuns in 1946 met ŉ Erepenning vir Skilderkuns vereer is. Op 83-jarige ouderdom word sy ook die eerste lewende kunstenaar wat ŉ retrospektiewe uitstalling by die SA Nasionale Kunsmuseum in Kaapstad (1969) asook die Pretoriase Kunsmuseum en die Johannesburgse Kunsmuseum aangebied het.
Die grootste gedeelte van haar nagelate kunswerke is na haar afsterwe in die motorhuis van haar huis, Altyd Lig, in die Strand ontdek. Die kunswerke is deur die Universiteitsmuseum in Stellenbosch gerestoureer.
Muller Ballot sluit die monografie af deur ŉ aantal handige bylae wat haar chronologie, die hoekom en waarom sy skilder, haar ruimte, haar doel en uitkyk, haar onthou, haar siening rondom kuns, briewe ensomeer verklaar. Dan volg ŉ lys van uitstallings, werke in openbare versamelings en ŉ piktorale katalogus van die Universiteit van Stellenbosch se Maggie Laubser kunsversameling. ŉ geselekteerde bibliografie, foto-erkennings en ŉ handige indeks rond hierdie goed, nagevorsde boek behoorlik af.
Met hierdie pragpublikasie bring Muller Ballot nie alleen hulde aan Maggie Laubser as pionierkunstenaar nie, maar lê hy ook klem op haar besondere ekspressionistiese kuns uitset wat inderdaad die 20ste eeuse Suid-Afrikaanse kunsgeskiedenis, en spesifiek die plaaslike Ekspressionisme, aansienlik verryk het. Hierdie boek is tydig gepubliseer omdat die aankoop en versameling van Suid-Afrikaanse kuns opnuut belangrik geword het.


Muller Ballot het Kunsgeskiedenis aan die Universiteit van Pretoria en die Rijksuniversiteit in Gent, België gestudeer waar hy op die werk van die Vlaamse Ekspressionisme gefokus het. Ballot is die eertydse departementshoof van die Departement Kunsgeskiedenis op die Potchefstroom kampus van die Noordwes-Universiteit. Die Sasol-kunsmuseum en die Universiteitsmuseum het onder sy leiding in 1991 tot stand gekom.
Die Suid-Afrikaanse Akademie vir Wetenskap en Kuns het in 1997 die Stalsprys vir Kunsgeskiedenis aan hom toegeken. Muller Ballot het ook boeke oor ander Suid-Afrikaanse kunstenaars die lig laat sien, waaronder Bettie Cilliers-Barnard (1996 en 2006) en Christo Coetzee (1999). Sy boek oor Maggie Laubser lewer ŉ unieke bydrae tot die Suid-Afrikaanse kunsgeskiedenis deurdat dit haar lewe en werk in konteks tot die Suid-Afrikaanse en Europese Ekspressionisme beskryf en interpreteer.

